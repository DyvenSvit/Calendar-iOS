<p><b>Грудень 18 (5) Понеділок</b></p>
<p><em>Тиждень 29-ий по Зісланні Святого Духа.</em></p>
<p><b>† Прп. й богоносного Сави Освященного.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Потоками сліз твоїх Ти неродючу пустиню управив * і з глибини зітханнями Ти в трудах приніс стократні плоди, * і був Ти світильником вселенної, сіяючи чудесами, Саво, отче наш. * Моли Христа Бога, щоб спаслися душі наші.</p>
<p>Слава: <i>Кондак, глас 8:</i> Як жертву Богу непорочну * від дитинства Ти приніс себе доброчесністю, Саво блаженний, * ставшись садівником благочестя; * тому був Ти преподобних окрасою * і жителем пустинним, достойним похвали. * Тому кличемо до Тебе: * Радуйся, Саво пребагатий.</p>
<p>I нині: <i>Богородичний, глас 8:</i> Непереможній Владарці * на честь перемоги * ми, врятовані від лиха, * благодарні пісні виписуємо Тобі, * раби Твої, Богородице. * А Ти, що маєш силу нездоланну, * від усяких нас бід охорони, * щоб звати Тобі: * Радуйся, Невісто неневісная.</p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6).</i></p>
<p><i>Стих:</i> Що віддам Господеві за все, що Він воздав мені? <i>(Пс. 115,3).</i></p>
<p>__________</p>
<p><i>Апостол: </i></p>
<p><i>Ряд.: Євр. 308 зач.</i><p><b>Послання Апостола Павла до Євреїв 3, 5-11; 17-19.</b>
<p><i>5</i>. Браття, Мойсей був вірний у всім його домі як слуга на свідчення того, що мало бути ще сказаним; <i>6</i>. Христос же був як Син у своїм домі. Дім же цей – ми, якщо збережемо до кінця непохитне довір'я і надію, якою ми хвалимося.
<p><i>7</i>. Ось чому, як каже Святий Дух:
<p>Коли почуєте сьогодні його голос,
<p><i>8</i>. не ставайте жорстокосердними,
<p>як то було на Місці бунту
<p>в день спокуси у пустині,
<p><i>9</i>. де мене спокушали батьки ваші,
<p>виставляли мене на пробу,
<p><i>10</i>. дарма що сорок років бачили мої діла.
<p>Тому я прогнівався на рід цей
<p>і мовив: вони завжди блудять серцем,
<p>вони доріг моїх не відали ніколи.
<p><i>11</i>. Тому я поклявсь у моїм гніві:
<p>Ні! Їм не увійти в мій спочинок.
<p><i>17</i>. На кого він гнівався сорок років? Хіба не на тих, що згрішили, які лягли кістьми в пустині? <i>18</i>. Кому він клявся, що не ввійдуть у його відпочинок, якщо не тим, що були неслухняні? <i>19</i>. І бачимо, що не могли ввійти через невірство.
<p><i>Прп.: Євр. 335 зач.</i><p><b>Послання Апостола Павла до Євреїв 13, 17–21.</b>
<p><i>17</i>. Браття, слухайтесь ваших наставників і коріться, бо вони пильнують душ ваших і мають з цього звіт дати, щоб вони це робили з радістю, а не зідхаючи, бо це для вас некорисно.
<p><i>18</i>. Моліться за нас, бо ми певні, що маємо добру совість, бажаючи у всьому поводитись добре; <i>19</i>. тим більше ж прошу вас це робити, щоб якнайскорше я міг до вас вернутись.
<p><i>20</i>. Бог миру, що возвів із мертвих того, хто кров'ю вічного завіту став великим Пастирем овець, Господа нашого Ісуса, <i>21</i>. нехай зробить вас здібними виконувати його волю добрими ділами, діючи у вас те, що йому любе через Ісуса Христа, якому слава по віки вічні. Амінь.
<p>__________</p>
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p><i>Стих:</i> Сильне на землі буде сім’я його <i>(Пс. 111,2).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 102 зач.</i><p><b>Євангеліє від Луки 20, 27-44.</b>
<p><i>27</i>. Одного разу приступили до Ісуса деякі з садукеїв, що кажуть, ніби нема воскресіння, <i>28</i>. і спитали його:
<p>– Учителю, Мойсей приписав нам: коли у кого жонатий брат умре бездітний, нехай його брат візьме за себе його жінку і дасть потомство братові своєму. <i>29</i>. Сім братів було. Перший узяв жінку й помер бездітний. <i>30</i>. Потім другий, <i>31</i>. і третій, і так семеро умерли, не зоставивши дітей по собі. <i>32</i>. Нарешті померла й жінка. <i>33</i>. Отже, та, у воскресіння, чиєю буде жінкою, бо ж семеро мали її за жінку.
<p><i>34</i>. Ісус відповів їм:
<p><i>35</i>. – Сини цього світу женяться й виходять заміж. Ті ж, що удостояться осягнути того віку й воскресіння з мертвих, не женяться і не виходять заміж, <i>36</i>. та й вмерти вже не можуть, тому що до ангелів подібні, вони – сини Божі, бувши синами воскресіння. <i>37</i>. А що мертві воскресають, це й Мойсей при кущі дав був зрозуміти, де він назвав Господа Богом Авраама, Богом Ісаака й Богом Якова. <i>38</i>. Отож Бог – не Бог мертвих, а живих, усі бо живуть для нього.
<p><i>39</i>. Деякі з книжників, озвавшися, заговорили:
<p>– Учителю, ти сказав добре.
<p><i>40</i>. І не насмілювались ні про що більше його питати.
<p><i>41</i>. Тоді він до них промовив:
<p>– Як то воно кажуть, що Христос – син Давида? <i>42</i>. Таж сам Давид у книзі Псалмів мовить:
<p>Сказав Господь Господеві моєму :
<p>сиди праворуч мене,
<p><i>43</i>. поки я не покладу твоїх ворогів підніжком тобі під ноги.
<p><i>44</i>. Давид, отже, зве його Господом. Як же він може бути його сином?
<p><i>Прп.: Мт. 43 зач.</i><p><b>Євангеліє від Матея 11, 27-30.</b>
<p>Сказав Господь своїм учням:
<p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.
<p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Євр. 3, 5–11, 17–19. «Коли ви почуєте сьогодні Його голос, не твердійте серцями вашими»</b>
<p>З власного досвіду знаємо, що найбільше ми стаємо відкриті на Господь тоді, коли в наше життя приходять проблеми, труднощі чи кризи. Бог у той момент немовби руйнує все це що давало нам спроможність жити, крушить не тільки наші кістки, а також наше серце. Можливо, часто тільки в такий спосіб ми здатні почути Бога і тоді почати змінюватись. Саме тому апостол до нас взиває, щоб ми не допускали до затверділості наші серця. Господь кожної миті щось сіє у нашому серці, постійно прагне до нас промовити. 
<p>Дуже важливо бути уважним до всього, що відбувається в нашому житті. Помічати події, обставини, через які Бог хоче щось нам сказати. Бо якщо просимо Бога, щоб Він провадив нас і допомагав, а потім не звертаємо уваги на його вказівники, то не приймаємо остаточно того, про що просимо.
<p><b>Тож розм’якшуймо свої серця через молитву, через читання Святого Письма, через участь у святих таїнствах, і тоді зможемо чути голос Господній і за Ним йти! </b>
<p>&nbsp;
<p><b>Лк. 20, 27-44. «Бог же не є Бог мертвих, але живих».</b>
<p>До Ісуса Христа приходять садукеї, провокуючи Його розв’язати з погляду людського розуміння дилему: хто із семи померлих чоловіків вдови буде її чоловіком на небі. Але Господь вказує їм на щось інше, а саме, що Божий світ – Царство Небесне – інакший, ніж світ людський. Божі «дороги» – інакші, ніж дороги людські. Тому можемо з цього зробити висновок, що правдиве християнське життя відрізняється від звичайного людського життя.
<p>Якщо будемо жити за своєю людською природою, то завжди, у будь-якій ситуації, будемо дослухатися до власного розуміння, тобто зважувати, оцінювати, критикувати, засуджувати… У такий спосіб людина може жити й функціонувати зовнішньо, здавалось би, добре, але не буде жити в Бозі й тому буде мертвою для Господа.
<p>Хто хоче бути справді живим, той має жити за духом, а не за тілом, тобто на все у своєму житті вчитися дивитися Божими очима. І в цьому євангельському уривку поставлено питання для всіх нас: <b>чи маємо розуміння, як жити й розвиватися у Святому Дусі в будь-яких обставинах нашого життя? </b>
<p>&nbsp;<p><b>Владика Венедикт (Алексійчук)</b>