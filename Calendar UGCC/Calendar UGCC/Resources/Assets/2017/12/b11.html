<p><b>Грудень 11 (28) Понеділок</b></p>
<p><em>Тиждень 28-ий по Зісланні Святого Духа.</em></p>
<p>Прпмч. Стефана Нового. Св. мч. Іринарха.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величній <i>(Пс. 103,1).</i></p>
<p>__________</p>
<p><i>Апостол: 2 Тим. 294 зач.</i></p>
<p><b>Друге Послання Апостола Павла до Тимотея 2, 20-26.</b>
<p><i>20</i>. Сину Тимотею, у великім домі є не тільки золотий та срібний посуд, але й дерев'яний та глиняний; інший – на честь, інший ж – на нечесть. <i>21</i>. Отже, як хто очиститься від цього, буде посудом на честь, освяченим, корисним для господаря, готовим на всяке добре діло.
<p><i>22</i>. Утікай від похотей молодечих, шукай справедливости, віри, любови, миру разом з тими, що взивають до Господа чистим серцем. <i>23</i>. Від дурних та безглуздних питань ухиляйся: сам бо знаєш, що від них постають свари. <i>24</i>. Слузі ж Господньому слід бути не сварливим, але до всіх привітним, здібним навчати, терпеливим, <i>25</i>. що противників картає лагідно; може, Бог дасть, що вони колись покаються, щоб пізнали правду <i>26</i>. і виплуталися з тенет диявола, який піймав їх, щоб виконували його волю.
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Лк. 97 зач.</i></p>
<p><b>Євангеліє від Луки 19, 37-44.</b>
<p><i>37</i>. В той час, коли наблизився Ісус до спуску з Оливної гори, вся громада його учнів, радіючи, почала сильним голосом хвалити Бога за всі чуда, що бачили, <i>38</i>. кажучи: 
<p>Благословен цар, що йде в ім'я Господнє!
<p>Мир на небі і слава на висотах!
<p><i>39</i>. Деякі з фарисеїв, що були в юрбі, сказали йому:
<p>– Учителю, заборони твоїм учням.
<p><i>40</i>. Він відповів:
<p>– Кажу вам: коли ці замовчать, каміння кричатиме.
<p><i>41</i>. І як наблизився і побачив місто, він над ним заплакав, <i>42</i>. кажучи:
<p>– Якби й ти цього дня зрозуміло те, що веде до твого миру! Але тепер воно закрите перед твоїми очима. <i>43</i>. Прийдуть бо дні на тебе, і вороги твої валом тебе оточать, і тебе обляжуть, і стиснуть тебе звідусіль; <i>44</i>. вони розчавлять тебе і твоїх дітей, які будуть у тобі, і не зоставлять у тебе каменя на камені, за те, що ти не зрозуміло часу твоїх відвідин.
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<b>2 Тм. 2, 20–26. «Слузі ж Господньому слід бути не сварливим, а до всіх привітним»</b>
<p>Знаємо, що до різних людей ми по-різному ставимось: з одними нам приємно бути з перших хвилин знайомства, інших – можемо уникати чи непривітно реагувати на їхню появу. На це впливає дуже багато чинників, свідомих та несвідомих. Апостол же нам вказує на важливу річ – бути привітними до всіх, до кожної людини, яку послав нам Господь.
<p>Кожна людина, як кожен з нас, очікує привітності, доброти, кожна людина стає цілковито інакшою, коли ми до неї ставимось з любов’ю та з миром. Спробуймо у своєму щоденному житті уникати стереотипів, які ми маємо щодо когось, а все більше стараймось бути відкритими на кожну людину. 
<p>Якщо кожну людину будемо готові прийняти, допомогти, усміхнутися, сказати добре слово, добре думати про неї, то ця привітність завжди повернеться до нас. <b>Можливо, не усі й не відразу ставитимуться до нас так само, але Бог знає серце і вчинки кожного, тому найголовніше те, що за наші старання нам буде очікувати нагорода на Небі!</b>
<p>&nbsp;
<p><b>Лк. 19, 37-44. «Кажу вам: Коли оці замовчать, кричатиме каміння».</b>
<p>Не так давно, за комуністичних часів, влада хотіла, щоб Церква мовчала. І зовнішньо виглядало, що наша Церква була практично знищена, здавалося, що цієї імперії ніхто не зможе подолати. Але пам’ятаємо, що сталося з Радянським Союзом.
<p>Відтак знаємо, що Бог є сталий, і ніхто й ніщо не може воювати з Ним, позаяк Творець незмінний, а все інше змінне. Саме Господь, без сумніву, берегтиме свою Церкву. Й оскільки Бог прагне промовляти до серця кожної людини – чи в комуністичні часи, чи тепер, – то Він робить усе, щоб людина почула.
<p>Якщо треба, щоб ми почули, то може статися щось таке, коли «каміння кричатиме». Як у народі кажуть: «Поки грім не загримить – чоловік не перехреститься». Бог хоче спасення людини, хоче добра для кожної особи. <b>Небесний Отець промовляє в нашому житті, тому будьмо уважні до того, що Він хоче нам сказати тією чи іншою подією. Адже Господь завжди говорить! </b>
<p>&nbsp;<p><b>Владика Венедикт (Алексійчук)</b>