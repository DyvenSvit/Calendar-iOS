<p><b>Грудень 26 (13) Вівторок</b></p>
<p><b>† Свв. мчч. Євстратія, Авксентія, Євгенія, Мардарія й Ореста.</b> Св. мчц. Лукії, діви.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Мученики Твої, Господи, * у страданнях своїх прийняли вінці нетлінні від Тебе, Бога нашого. * Мавши бо кріпость Твою, вони мучителів подолали, * сокрушили і демонів зухвальства безсильні. * їх молитвами спаси душі наші.</p>
<p>Слава: <i>Кондак, глас 2:</i> Як світильник явився Ти світліший у темряві невідання сидячим, страстотерпче, * вірою бо, як копієм, захистившись, роз’ярення ворогів Ти не побоявся, Євстратіє, * бувши з риторів найкрасномовніший.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 4:</i> Святим, що на землі Його, проявив Господь усі бажання Свої в них <i>(Пс. 15,3).</i></p>
<p><i>Стих:</i> Я бачив Господа повсякчас передо мною, бо Він праворуч мене, щоб я не похитнувся <i>(Пс. 15,8).</i></p>
<p>__________</p>
<p><i>Апостол: </i></p>
<p><i>Ряд.: Євр. 321 зач.</i><p><b>Послання Апостола Павла до Євреїв 9, 8–10, 15–23.</b>
<p><i>8</i>. Браття, Дух Святий показує, що дорога у святиню ще не відкрита, поки стоїть перший намет. <i>9</i>. Це образ теперішнього часу, коли приносяться дари й жертви, які не можуть зробити досконалим у совісті того, хто служить. <i>10</i>. Це лиш тілесні установи щодо страв, напоїв та різних обмивань, установлені до часу зміни на краще.
<p><i>15</i>. Тому він посередник нового завіту, щоб, після того, як наступила його смерть для відкуплення гріхів першого завіту, вибрані одержали обітницю вічного насліддя. <i>16</i>. Де є заповіт, там мусить наступити смерть заповітника, <i>17</i>. бо заповіт має силу лиш по смерті; він не варт нічого, поки живе заповітник. <i>18</i>. Тому й перший завіт був освячений кров'ю. <i>19</i>. Коли Мойсей був проголосив за законом усі заповіді усьому народові, він узяв крови бичків та козлів з водою, червоної вовни та іссопу та окропив і саму книгу, і ввесь народ, <i>20</i>. кажучи: це кров завіту, що Бог установив для вас. <i>21</i>. Так само і намет, і ввесь служебний посуд окропив кров'ю. <i>22</i>. Зрештою, по закону майже все очищується кров'ю, і без кровопролиття немає відпущення.
<p><i>23</i>. Треба, отже, було, щоб подоби речей небесних очищувались таким чином, а самі небесні речі очищувались жертвами, багато ліпшими від тих. 
<p><i>Мчч.: Еф. 233 зач.</i><p><b>Послання Апостола Павла до Ефесян 6, 10-17.</b>
<p><i>10</i>. Браття, кріпіться в Господі та в могутності його сили. <i>11</i>. Одягніться в повну зброю Божу, щоб могли дати відсіч хитрощам диявола. <i>12</i>. Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в небесних просторах. <i>13</i>. Тому візьміть зброю Божу, щоб за лихої години ви могли протистати і, перемігши все, міцно стояти. <i>14</i>. Стійте, отже, підперезавши правдою бедра ваші, вдягнувшись у броню справедливости <i>15</i>. і взувши ноги в готовість, щоб проповідувати євангеліє миру. <i>16</i>. Над усе візьміть щит віри, яким зможете згасити всі вогненні стріли лукавого. <i>17</i>. Візьміть також шолом спасіння і меч духовний, тобто слово Боже.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 34 зач.</i><p><b>Євангеліє від Марка 8, 22–26.</b>
<p><i>22</i>. Одного разу прийшов Ісус у Витсаїду, і ось приводять йому сліпого і просять його, щоб його доторкнувся. <i>23</i>. Узявши сліпого за руку, вивів він його за село і, помазавши йому слиною очі, поклав на нього руки і спитав його:
<p>– Чи бачиш що?
<p><i>24</i>. Глянув той і каже:
<p>– Бачу людей – наче б дерева ходячі.
<p><i>25</i>. Тоді він знову поклав йому руки на очі, і той прозрів, і одужав, і бачив усе ясно й далеко. <i>26</i>. Послав він його додому, кажучи:
<p>– Не входь у село.
<p><i>Мчч.: Лк. 106 зач.</i><p><b>Євангеліє від Луки 21, 12-19.</b>
<p><i>12</i>. Сказав Господь своїм учням: 
<p>Стережіться людей, що на вас накладуть руки й переслідувати будуть, і волочитимуть по синагогах та по тюрмах, водитимуть перед царів і правителів з-за імени мого. <i>13</i>. І це дасть вам нагоду свідчити про мене. <i>14</i>. Візьміть собі до серця, що вам не треба готуватися наперед, що маєте відповідати, <i>15</i>. я бо дам вам слово й мудрість, якій ніхто з ваших противників не зможе протиставитись і перечити.
<p><i>16</i>. Вас видадуть батьки, брати, рідні й друзі, і декому з вас смерть заподіють. <i>17</i>. Вас будуть ненавидіти всі за моє ім'я. <i>18</i>. Але й волос з голови у вас не пропаде. <i>19</i>. Вашою терпеливістю спасете душі ваші.
<p>__________</p>
<p><i>Причасний:</i> Радуйтеся, праведні, у Господі, правим належить похвали <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
<p><b>Євр. 9, 8–10, 15–23. «Тому навіть і перший Завіт був освячений кров’ю»</b>
<p>Через смерть Ісуса Христа ми викуплені від неволі гріха, нам дароване вічне Царство. Але бачимо, як ми легко цим нехтуємо, легко грішимо, інколи поводимось так, як нам до вподоби, а не так, як вчить Господь. Це свідчить про те, що ми несерйозно ставимось до того, якою дорогою ціною ми відкуплені. Бог заплатив за нас найдорожчим, щоб викупити нас, хресною смертю свого Сином. 
<p>Знаємо, що майже за кожну дрібницю в нашому житті мусимо платити, віддячуватися, але коли йдеться про Бога, завдяки Якому існуємо і маємо шанс на Вічність в його Царстві, то чи замислюємось, що неможливо нічим віддячити за Його добродійства до нас?
<p><b>Ісус заплатив за нас своєю кров’ю, віддав за нас своє життя ще тоді, коли ми були грішниками.</b> Якщо щодня роздумувати над цим фактом, то щораз менше будемо грішити, а щораз більше станемо відкритими на Бога. 
<p>&nbsp;
<p><b>Мр. 8, 22-26. «Бачу людей, – наче б дерева ходячі!»</b>
<p>Це Євангеліє показує нам дуже цікавий приклад того, як Ісус Христос зцілює сліпого – зовсім інакше, ніж зцілював інших осіб, – як би ми тепер сказали, поетапно. Цей уривок дуже важливий для кожного з нас, бо показує, що деколи Бог у нашому житті діє не зразу, наша зміна, зцілення, переображення відбуваються в часі. Саме тому завжди маємо бути витривалі в довірі до Бога, звертаючись до Нього зі своїми проханнями, благаннями, мольбами, молитвами. А з іншого боку – маємо дати Богові час, щоб діяти.
<p>І так, як у цьому Євангелії Господь поволі зцілював сліпого, але той не зневірився й чекав повного прозріння, так і в нашому житті Бог нас зцілює і змінює не за одну мить. <b>Лиш уміймо очищуватися, довіряючи Богові, пам’ятаючи, що Він не забув про нас і краще знає, коли дати нам повне оздоровлення.</b>
<p>&nbsp;<p><b>Владика Венедикт (Алексійчук)</b>