<p><b>Грудень 6 (23) Середа</b></p>
<p>Свв. Амфілохія, єп. Іконійського, і Григорія, єп. Акрагантійського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Днесь благовоління божого предзображення * і спасення людей проповідання, * у Божому храмі Діва ясно з’являється * і Христа всім предзвіщає. * їй і ми голосно закличмо: * Радуйся, промислу Створителя сповнення.</p>
<p>Слава, і нині: <i>Кондак, глас 4:</i> Пречистий храм Спасів, * дорогоцінна світлиця і Діва, * священна скарбниця Божої слави * днесь уводиться в дім Господній, * благодать з собою вводячи, * що в Дусі божественнім, * яку оспівують ангели Божі: * Вона є оселя небесна.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48).</i></p>
<p>__________</p>
<p><i>Апостол: 1 Тим. 287 зач.</i></p>
<p><b>Перше Послання Апостола Павла до Тимотея 5, 22 - 6, 11.</b>
<p><i>22</i>. Сину Тимотею, не клади скоро рук ні на кого і не ставай причетним до гріхів інших.
<p><i>23</i>. Бережи себе чистим. Перестань пити воду, вживай вина трохи задля шлунку і твоїх частих недуг.
<p><i>24</i>. Гріхи деяких людей явні ще перед всяким судом, але в інших виявляються лише опісля. <i>25</i>. Так само й добрі діла бувають явні, а інші виявляються згодом.
<p><i>1</i>. Ті, що під ярмом рабства, нехай уважають своїх панів достойними всякої поваги, щоб не зневажалось ім'я Боже й наука. <i>2</i>. Ті ж, що мають панів вірних, хай ними не нехтують, тому що вони брати, а, навпаки, нехай ще більш їм служать, тому що ті, які зазнають від них послуг, вірні та любі. Цього навчай і нагадуй.
<p><i>3</i>. А коли хто навчає інакше й не притримується здорових слів, слів Господа нашого Ісуса Христа та побожної науки, <i>4</i>. той засліплений гордістю, нічого не розуміє, і хворує на пусті питання та словесні змагання. З цього виникають заздрість, сварка, зневаги, лукаві підозріння, <i>5</i>. постійні спори людей з зіпсованим розумом та позбавлених правди, які гадають, що побожність – засіб прибутку. <i>6</i>. Побожність – справді великий прибуток для тих, що вдовольняються тим, що мають. <i>7</i>. Ми бо не принесли на світ нічого, та й винести нічого не можемо, <i>8</i>. але маючи поживу та одежу, цим будемо задовольнятись. <i>9</i>. А ті, що хочуть багатіти, впадають у спокусу та в тенета, і в безліч бажань безглуздних та шкідливих, що штовхають людей у прірву та погибіль. <i>10</i>. Бо корінь усього лиха – грошолюбство, до якого деякі вдавшися, відпали від віри і прошили себе численними болями.
<p><i>11</i>. Ти ж, чоловіче Божий, утікай від цього. Шукай праведности, побожности, віри, любови, терпеливости, лагідности. 
<p>__________</p>
<p><i>Алилуя, глас 8:</i> Слухай, дочко, і споглянь, і прихили вухо Твоє <i>(Пс. 44,11).</i></p>
<p><i>Стих:</i> Лицю Твоєму помоляться багаті народи <i>(Пс. 44,13 ).</i></p>
<p>__________</p>
<p><i>Євангеліє: Лк. 90 зач.</i></p>
<p><b>Євангеліє від Луки 18, 15-17; 26-30.</b>
<p><i>15</i>. В той час приносили до Ісуса малих дітей, щоб до них доторкнувся. <i>16</i>. Побачивши те, учні їм докоряли. Ісус покликав їх, кажучи:
<p>– Дозвольте дітям, нехай йдуть до мене; не бороніть їм: таких бо царство Боже. <i>17</i>. Істинно кажу вам: хто царства Божого не прийме, як дитина, той не ввійде до нього.
<p><i>26</i>. Ті, що слухали, сказали:
<p>– Хто ж тоді може спастися? <i>27</i>. Він відповів:
<p>– Неможливе в людей – можливе в Бога.
<p><i>28</i>. Тоді Петро промовив:
<p>– Ось ми покинули все, що мали, і пішли за тобою.
<p><i>29</i>. Ісус сказав їм:
<p>– Істинно кажу вам: нема такого, що кинув би дім чи жінку, чи братів, чи дітей задля царства Божого <i>30</i>. і не отримав би багато більше за цього віку, а в наступнім віці життя вічне.
<p>__________</p>
<p><i>Замість </i>Достойно, <i>приспів:</i> Ангели, бачачи вхід Пречистої, здивувалися, як Діва ввійшла у святая святих.</p>
<p><i>І ірмос, глас 4:</i> Як одушевленного божого кивоту нехай ніяк не дотикається рука оскверненних. А уста вірних, голос ангела виспівуючи, Богородиці, невмовкаючи, з радістю нехай кличуть: Справді вище всіх Ти єси, Діво чиста.</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4).</i> Алилуя, <i>тричі</i></p>
<p>&nbsp;<hr />
<p><b>1 Тм. 5, 22 – 6, 11. «Ми бо не принесли на світ нічого, та й винести нічого не можемо»</b>
<p>Які правдиві слова чуємо у цьому апостольському читанні! Але які ми далекі від них у своєму щоденному житті, бо прив’язані переважно до земного, постійно маємо бажання збирати земні добра! Як також ми так проживаємо своє життя, немовби мали жити вічно. Живемо так, якби не мали вмирати. Чи ми задумуємося, що настане час, коли все, що маємо, що посідаємо, чим володіємо, залишиться тут, а ми як нагі прийшли, так і нагі відійдемо з цього світу. 
<p>Для нас суттєво що б часто над цим задумуватись, застановлятись та розважати. У традиції Отців є щодо цього настанова – пам’ятай про смерть і ніколи не згрішиш. Це не означає страхатись і переживати при згадці про смерть, але в контексті згадки про смерть всі наші справи і речі ставали б для нас цілком іншими, та набували б своїх правдивих цінностей. 
<p>Тож погляньмо, що наше життя надто коротке, тому його найкраще використати на те, що нам придасться для осягнення Царства Небесного. Життя Бог дав нам з однією метою – щоб ми приготувались до зустрічі з Ним, щоб ми приготувались до вічності. <b>Стараймось жити так, щоб наші скарби були там, де б ми хотіли перебувати вічно!</b>
<p>&nbsp;
<p><b>Лк. 18, 15-17. 26-30. «Істинно кажу вам: Нема такого, що кинув би дім чи жінку, чи братів, чи дітей задля Божого Царства, і не отримав би багато більше за цього часу, а в наступнім віці життя вічне».</b>
<p>Ці слова Ісуса Христа зазвичай досить важко прийняти: що означає кинути жінку, братів, дітей? Це ж найближчі, найдорожчі, найцінніші особи для нас. Так, це певною мірою правда. Але ми забуваємо ще більшу правду: що всіх наших братів, дітей, жінку, чоловіка, батьків дав Бог. Ніхто з них у моєму житті не є випадковим, усіх їх мені подарував Бог. Тому ми не можемо бачити їх ізольовано, самих по собі, а маємо за ними побачити Господа, який мені їх дав і може дати ще більше. 
<p>Бог не каже їх забути, покинути, як непотрібну річ. В Ісусовому розумінні «кинути» їх – це не прив’язуватися до них, а побачити за ними Бога, Господню присутність. Не забувати, що Бог їх нам послав. 
<p>Усе, що в нас є, – від Бога. Ця думка правдива – тому звільняє від нарікань. Бог це дав, це від Нього, це є дар Господній. Тоді будемо готові сказати: «Я все Тобі віддаю, Боже, що Ти мені даєш, бо знаю, що Ти мені дав найкраще і даси найкраще!» <b>Коли ми так будемо відкриті до Бога, то й Він набагато більше нам дасть. І не тільки дасть нам у цьому житті, а й у наступному дасть життя вічне! </b>
<p>&nbsp;<p><b>Владика Венедикт (Алексійчук)</b>