<p><b>Грудень 25 (12) Понеділок</b></p>
<p><em>Тиждень 30-ий по Зісланні Святого Духа.</em></p>
<p>Прп. Спиридона чудотворця, єп. Трімитійського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величній <i>(Пс. 103,1).</i></p>
<p>__________</p>
<p><i>Апостол: Євр. 319 зач.</i></p>
<p><b>Послання Апостола Павла до Євреїв 8, 7-13.</b>
<p><i>7</i>. Браття, коли б перший завіт був бездоганний, другий не був би потрібний. <i>8</i>. Бо Господь, докоряючи їм каже:
<p>Ось надходять дні, каже Господь,
<p>і я укладу з домом Ізраїля і з домом Юди новий завіт:
<p><i>9</i>. не за союзом, що я уклав був з їхніми батьками
<p>в день, коли я взяв їх був за руку,
<p>щоб вивести з єгипетської землі.
<p>А що вони мого завіту не додержали,
<p>я їх покинув, говорить Господь.
<p><i>10</i>. Ось той союз, що я зроблю з домом Ізраїля
<p>по тих днях, каже Господь:
<p>я покладу мої закони їм на ум
<p>і напишу їх у них на серці,
<p>і буду їм Богом, і вони будуть моїм народом.
<p><i>11</i>. Ніхто не матиме потреби навчати свого ближнього,
<p>і ніхто – свого брата, кажучи: пізнай Господа.
<p>Усі бо вони, від найменшого до найбільшого,
<p>будуть мене знати.
<p><i>12</i>. Я бо буду милостив супроти їхньої несправедливости
<p>і їхніх гріхів не буду згадувати більше.
<p><i>13</i>. Коли ж він каже: новий, тим робить перший старим. А те, що стало старим і дряхлим, врешті зникає.
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Мр. 33 зач.</i></p>
<p><b>Євангеліє від Марка 8, 11-21.</b>
<p><i>11</i>. Одного разу вийшли фарисеї і стали сперечатися з Ісусом, і вимагали від нього знаку з неба, спокушаючи його. <i>12</i>. Зітхнув він важко з глибини серця й каже:
<p>– Чого цей рід вимагає знаку? Істинно кажу вам: не дасться цьому родові знаку!
<p><i>13</i>. І покинувши їх, знову сів у човен, і поплив на той бік. 
<p>Закваска фарисейська та Іродова
<p><i>14</i>. Учні ж забули взяти хліба – мали з собою лиш один хліб у човні. <i>15</i>. Він остерігав їх, кажучи:
<p>– Глядіть, бережіться закваски фарисейської та Іродової!
<p><i>16</i>. І вони стали говорити між собою про те, що не мають хліба. <i>17</i>. Ісус, довідавшись про те, каже до них:
<p>– Чого говорите між собою, що не маєте хліба? Невже ви іще не розумієте й не тямите ? Невже у вас іще нечуле серце? <i>18</i>. Маючи очі – не бачите? Маючи вуха – не чуєте? <i>19</i>. Не пам'ятаєте, як я ламав п'ять хлібів на п'ять тисяч? Скільки кошів, повних куснів, ви зібрали?
<p>– Дванадцять, – кажуть йому.
<p><i>20</i>. – А коли я розламав сім хлібів на чотири тисячі, скільки кошів куснів ви зібрали?
<p>– Сім, – кажуть.
<p><i>21</i>. І він сказав їм:
<p>– Іще не розумієте?
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>Євр. 8, 7–13. «Ніхто не матиме потреби навчати свого співгромадянина… Усі бо вони, від найменшого й до найбільшого, будуть мене знати»</b>
<p>Ця фраза змушує замислитись: як усі знатимуть Бога? Адже ми знаємо багато людей, які живуть дуже грішно, які ніколи не відвідують храму. Є багато людей, які навіть не хрещені, які далекі від того, щоб шукати Господа, а що вже казати про тих, які висміюють Його науку. Як же всі вони будуть знати Його? 
<p>Господь промовляє до кожної людини через її сумління, тому можна твердити, що кожна людина у своєму житті може пізнати Бога, а може відкинути Його. Якщо ми будемо чутливі до голосу сумління, то Бог нас неминуче приведе кожного з нас до повноти правди. Коли ми вслухаємось в голос сумління, йдемо за цим голосом, то ми йдемо за правдою, яка приводить нас до нашого Спасителя Ісуса Христа. 
<p><b>Будьмо завжди уважні до того, що Бог промовляє, що Він вказує через наше сумління, бо це крок за кроком нас провадить до Господа!</b>
<p>&nbsp;
<p><b>Мр. 8, 11-21. «Маючи очі – не бачите? Маючи вуха – не чуєте?»</b>
<p>У сучасному християнському світі часто переконуємося, що Бог любить нас. Справді, Бог є любов. Створення Всесвіту, а в ньому нашої Землі, народження Ісуса Христа, поява кожного з нас у конкретному часі та в конкретних обставинах, наші життєві дороги й події – усе це вираження цієї Божої любові.
<p>Творець посилає кожну подію в наше життя саме тому, що Він любить нас, дбає про наше освячення й про наше спасення. Важливо аналізувати події, які стаються в нашому житті, – не важить, чи вони позитивні, чи негативні (бо це ми їх так кваліфікуємо), – усі вони є виявом Божої любові до нас.
<p>Варто завжди запитувати себе: чому це сталося саме так, а не інакше? Що Бог хоче мене цим навчити, що Він хоче до мене промовити через це? І тоді навчимося бачити «духовними» очима й чути «духовними» вухами, щоразу більше розуміючи, що <b>Бог виявляє свою любов до нас кожної миті і в кожній ситуації.</b>
<p>&nbsp;<p><b>Владика Венедикт (Алексійчук)</b>