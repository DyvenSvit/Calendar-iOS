<p><b>Грудень 13 (30) Середа</b></p>
<p><b>† Св. всехвального ап. Андрея Первозванного.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Як первозваний з апостолів і як верховного брат * Владиці всіх, Андрею, молися, * мир вселенній дарувати * і душам нашим велику милість.</p>
<p>Слава: <i>Кондак, глас 2:</i> Мужности богогласника, якого ім’я святкуємо, * і верховного послідувателя Церкви, * Петрового родича возхвалім, * бо, як давно тому, так і нині до нас закликав: * Прийдіть – ми знайшли, кого бажали.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.: 2 Тим. 299 зач.</i><p><b>Друге Послання Апостола Павла до Тимотея 4, 9-22.</b>
<p><i>9</i>. Сину Тимотею, старайся прийти до мене якомога скорше, <i>10</i>. бо Димас мене покинув з любови до цього світу й пішов у Солунь; Крискент пішов у Галатію, Тит – у Далматію. <i>11</i>. Один Лука зо мною. Візьми Марка й приведи з собою, бо він мені потрібний для служби. <i>12</i>. Тихика я послав в Ефес. <i>13</i>. Як будеш іти, принеси плащ, що я лишив у Троаді в Карпа, і звитки, а особливо пергамени. <i>14</i>. Олександер коваль учинив мені силу лиха. Господь йому відплатить за його вчинками. <i>15</i>. Стережись і ти його, бо він сильно був спротивився нашим словам.
<p><i>16</i>. При першій моїй обороні нікого не було при мені, всі мене покинули. Нехай їм це не буде пораховане. <i>17</i>. Проте Господь став при мені й підкріпив мене, щоб проповідь сповнилась через мене та щоб усі погани її чули, і я визволився з левиної пащі. <i>18</i>. Господь звільнить мене від усякого лихого вчинку і спасе мене для свого небесного царства. Йому слава на віки вічні. Амінь.
<p><i>19</i>. Вітай Прискиллу та Акилу й дім Онисифора. <i>20</i>. Ераст зоставсь у Коринті, а Трофима я лишив хворим у Мілеті. <i>21</i>. Постарайся прийти ще до зими. Вітають тебе Евбул, Пуд, Лін, Клавдія і всі брати.
<p><i>22</i>. Господь Ісус із твоїм духом. Благодать з вами.
<p><i>Ап.: 1 Кор. 131 зач.</i><p><b>Перше Послання Апостола Павла до Корінтян 4, 9-16.</b>
<p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.
<p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа.
<p>__________</p>
<p><i>Алилуя, глас 1: </i>Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 99 зач.</i><p><b>Євангеліє від Луки 20, 1-8.</b>
<p><i>1</i>. В той час, як Ісус навчав народ у храмі і звіщав добру новину, приступили первосвященики і книжники з старшинами <i>2</i>. і сказали так до нього:
<p>– Скажи нам, якою владою ти це робиш, або хто тобі дав цю владу?
<p><i>3</i>. Він у відповідь сказав:
<p><i>4</i>. – Я теж спитаю вас одне. Скажіть мені: Іванове хрищення було з неба чи від людей?
<p><i>5</i>. Вони так міркували між собою: як скажемо – з неба, він спитає: чому ж ви йому не повірили? <i>6</i>. А як скажемо: від людей, увесь народ нас поб'є камінням, бо певний, що Іван – пророк. <i>7</i>. І відповіли:
<p>– Не знаємо звідки. <i>8</i>. Ісус сказав їм:
<p>– І я вам не скажу, якою владою чиню це.
<p><i>Ап.: Йо. 4 зач.</i><p><b>Євангеліє від Йоана 1, 35-51.</b>
<p><i>35</i>. В той час стояв Іван і двоє з його учнів. <i>36</i>. Побачивши Ісуса, що надходив, мовив:
<p>– Ось Агнець Божий.
<p><i>37</i>. Почули двоє учнів, як він сказав те, і пішли за Ісусом. <i>38</i>. Обернувшися й побачивши, що вони йдуть, Ісус сказав до них:
<p>– Чого шукаєте?
<p>Вони сказали:
<p>– Равві (що в перекладі означає: учителю), де пробуваєш?
<p><i>39</i>. Він відповів їм:
<p>– Ходіть і подивіться. Пішли, отже, і побачили, де побуває, і того дня лишилися в нього. Було ж близько десятої години.
<p><i>40</i>. Андрій, брат Симона Петра, був одним із двох, що, почувши Івана, пішли за ним. <i>41</i>. Зустрів він спершу брата свого Симона і сказав до нього:
<p>– Ми найшли Месію (що у перекладі означає: Христос).
<p><i>42</i>. І привів його до Ісуса. Ісус, глянувши на нього, сказав:
<p>– Ти – Симон, син Йони, ти зватимешся Кифа (що у перекладі означає: Петро-скеля).
<p><i>43</i>. Другого дня вирішив піти в Галилею. І найшовши Филипа, мовив до нього:
<p>– Іди за мною.
<p><i>44</i>. А був Филип з Витсаїди, з міста Андрія та Петра. <i>45</i>. Зустрів Филип Натанаїла і сказав до нього:
<p>– Ми найшли того, про якого писав Мойсей у законі і пророки – Ісуса, сина Йосифа, з Назарету.
<p><i>46</i>. Натанаїл сказав йому:
<p>– Що доброго може бути з Назарету?
<p>Мовив до нього Филип:
<p>– Прийди й подивися.
<p><i>47</i>. Ісус, побачивши, що до нього надходить Натанаїл, сказав про нього:
<p>– Ось справжній ізраїльтянин, в якому нема лукавства.
<p><i>48</i>. Натанаїл сказав:
<p>– Звідкіль ти мене знаєш?
<p>Сказав Ісус і промовив до нього:
<p>– Перше ніж Филип тебе покликав, я тебе бачив, як був єси під смоковницею.
<p><i>49</i>. Натанаїл відповів йому:
<p>– Учителю, ти – Син Божий, ти – цар Ізраїля.
<p><i>50</i>. Ісус у відповідь сказав йому:
<p>– Тому що я мовив до тебе: я бачив тебе під смоковницею – віруєш. Побачиш більше, ніж те.
<p><i>51</i>. І сказав до нього:
<p>– Істинно, істинно кажу вам: побачите небеса відкриті і ангелів Божих, як вони возходять та сходять на Сина чоловічого.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>2 Тм. 4, 9–22. «Проте, Господь став при мені й підкріпив мене, щоб проповідь здійснилася через мене»</b>
<p>Ми часто говоримо про свої слабкості, обмеження, свою гріховність, але для Бога це цілковито неважливо. Для Бога головне, щоб ми повірили в Нього і саме через нашу віру Бог може нас скріплювати й перемінити. 
<p>Господь вірить в кожного з нас, переконаний у наших спроможностях, бо саме Він нам їх дав. Бог певний того, що для нас це можливо. Проблема завжди з нашого боку, ми непевні в собі. Що зі своїми обмеженнями та слабкостями здатні свідчити і проповідувати про Бога, а де вже там робити ті діла, які чинив Ісус Христос!
<p>Придивімося до себе. <b>Які б ми не були, але Ісус Христос через своє воскресіння визволив нас від неволі гріха і зробив здатними до свідчення про Нього. </b>
<p>&nbsp;
<p><b>Лк. 20, 1-8. «То й я вам не скажу, якою владою я це чиню».</b>
<p>Бог через своє велике милосердя не перестає турбуватися про кожного з нас. Він різними способами хоче промовити до нас. Тому бачимо в цій Євангелії, що Господь на запитання відповідає запитанням, бо це був той спосіб, в який люди могли б зрозуміти, що Йоан Предтеча був тим, який вказував на Господа.
<p>Так само й ми у своєму житті: якщо будемо щирі зі собою, скажемо правду собі, то завжди зможемо побачити Божу присутність і спробуємо дати відповідь на запитання, чому щось відбувається так чи інакше, чому ситуація саме така, чому відчуваємо смуток чи радість.
<p><b>Адже так само, як Бог послав Йоана Предтечу перед Ісусом, так Він посилає до нас своїх людей, події, думки. Розпізнаваймо у всьому Божу присутність і Божу дію!</b>
<p>&nbsp;<p><b>Владика Венедикт (Алексійчук)</b>