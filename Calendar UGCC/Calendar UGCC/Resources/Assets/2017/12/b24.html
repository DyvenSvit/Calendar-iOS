<p><strong>Грудень 24 (11) Неділя</strong></p>
<p><i>Неділя 29-та по Зісланні Святого Духа. Свв. Праотців. Глас 4. Єв. 7.</i></p>
<p><span>Прп. Даниїла Стовпника.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 4:</i> Світлую воскресення проповідь* від ангела взнавши, Господні учениці,* і прадідне осудження відкинувши,* апостолам, хвалячися, мовили:* Повалилася смерть, воскрес Христос Бог,* даруючи світові велику милість.</p>
<p><i>Тропар Праотців, глас 2:</i> Вірою праотців оправдав Ти, * з народів через них Ти Церкву наперед заручив. * Хваляться у славі святі, бо з сімени їх є плід благословенний * – та, що без сімени родила Тебе. * Їх молитвами, Христе Боже, помилуй нас.</p>
<p>Слава, і нині: <i>Кондак Праотців, глас 6:</i> Рукописаному образові не поклонившися, * але неописанним єством захистившися, триблаженні, * в подвизі вогню ви прославилися * і, посеред нестерпного полум’я стоячи, Бога ви призвали: * Поспішись, о, Щедрий, і скоро прийди як милостивий нам на поміч, * бо Ти можеш, якщо воля Твоя.</p>
<p><i>Прокімен, глас 4:</i> пісня Отців: Благословен єси, Господи, Боже отців наших, і хвальне, і прославлене ім’я Твоє на віки <i>(Дан. 3,26).</i></p>
<p><i>Стих:</i> Бо праведний єси в усьому, що створив Ти нам <i>(Дан. 3,27).</i></p>
<p>__________</p>
<p><i>Апостол: Кол. 257 зач.</i></p>
<p><b>Послання Апостола Павла до Колосян 3, 4-11.</b>
<p><i>4</i>. Браття, коли Христос, ваше життя, явиться, тоді й ви з ним явитесь у славі.
<p><i>5</i>. Умертвляйте, отже, ваші земні члени: розпусту, нечистоту, пристрасті, лиху похіть, зажерливість, тобто бовванопоклонство. <i>6</i>. За все це падає гнів Божий на неслухняних, <i>7</i>. між яким і ви колись ходили, коли жили між ними. <p><i>8</i>. А тепер відкиньте й ви все те геть від себе: гнів, лють, злобу, наклеп, сороміцькі слова з ваших уст. <i>9</i>. Не говоріть неправди один одному, бо ви з себе скинули стару людину з її ділами <i>10</i>. й одягнулися в нову, що, йдучи до досконалого пізнання, відновляється за подобою свого Творця. <i>11</i>. Тому немає ні грека, ні юдея, ні обрізання, ні необрізання, ні варвара, ні скита, ні невольника, ні вільного, а все й у всьому – Христос.
<p>__________</p>
<p><i>Алилуя, глас 4:</i> Мойсей і Арон між єреями Його і Самуїл між тими, що призивають ім’я Його <i>(Пс. 98,6).</i></p>
<p><i>Стих:</i> Призивали Господа і Він вислухав їх <i>(Пс.98,6).</i></p>
<p>__________</p>
<p><i>Євангеліє: Лк. 76 зач.</i></p>
<p><b>Євангеліє від Луки 14, 16-24.</b>
<p><i>16</i>. Сказав Господь притчу оцю:
<p>Один чоловік справив велику вечерю й запросив багатьох. <i>17</i>. Як настав час вечері, послав він слугу свого сказати запрошеним:
<p>– Ходіть, усе готове.
<p><i>18</i>. І зараз же всі вони стали відмовлятися.
<p>Перший йому сказав:
<p>– Я купив поле й мушу піти на нього подивитись; вибач мені, прошу.
<p><i>19</i>. Другий сказав:
<p>– Я купив п'ять пар волів і йду їх пробувати; прошу, вибач мені.
<p><i>20</i>. А інший мовив:
<p>– Я одружився тому не можу прийти.
<p><i>21</i>. Вернувся слуга й розповів це панові своєму. Розгнівався тоді господар і каже до слуги свого:
<p>– Іди щоскоріш на майдани й вулиці міста і приведи сюди вбогих, калік, сліпих, кульгавих.
<p><i>22</i>. Озвався слуга:
<p>– Пане, сталось як ти велів, і ще є місця.
<p><i>23</i>. Сказав пан до слуги:
<p>– Піди на шляхи та огорожі й силуй їх увійти, щоб дім мій наповнився. <i>24</i>. Кажу бо вам: ніхто з тих запрошених не покуштує моєї вечері.
<p>__________</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1). </i>Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
<p><b>Кл. 3, 4–11. «Умертвляйте, отже, ваші земні члени: розпусту, нечистоту, пристрасті, лиху пожадливість, зажерливість – що є ідолопоклонство»</b>
<p>Знаємо, що кожна земна радість, якою б вона не була, – дочасна. Лише Бог є Джерелом вічної радості. Але цієї втіхи, яка лине від Господа, не зможемо відчути, доки не умертвлятимемо своїх гріховних схильностей, у яких найчастіше шукали і шукаємо радості.
<p>Апостол Павло називає такі гріхи як розпуста, нечистота, пристрасті, лиха пожадливість, зажерливість – ідолопоклонством. Тобто тим, що часто в нашому серці займає місце Господа, а отже – місце Його радості!
<p>Поборюймо ці гріхи у своєму серці та наповнюймось Господом. <b>Бо лише з Ним зможемо пізнати правдиву радість, яка не проминає, лише в Ньому зможемо знайти захист від спокус і витривати в чистоті до зустрічі з Господом!</b>
<p>&nbsp;
<p><b>Лк. 14, 16-24. «Один чоловік справив велику вечерю й запросив багатьох».</b>
<p>Цей уривок показує нам, що Бог кличе всіх йти за Ним. Слово «багатьох» означає – всіх. Це справді так. Покажіть мені ту людину, якої Бог би не кликав, якої б не хотів бачити у своєму Царстві! Бог кожну людину створив для вічності з Ним. А хто є вибрані? Це ті, які самі себе вибрали, бо вирішили відповісти на цей Божий заклик.
<p>Бачимо, як усі ці троє осіб в різний спосіб відмовляються або, радше, знаходять виправдання, чому вони не можуть прийти на цей бенкет, не можуть відповісти на запрошення.
<p>Погляньмо на наше життя: з одного боку – ми усвідомлюємо, як би мали жити, як нам треба чинити в певних обставинах, бо знаємо Божі Заповіді. А з іншого – що в нас виходить натомість? Бачимо, як ми відповідаємо на той Божий поклик. Завжди знаходимо причини, чому так не живемо, чому так не чинимо.
<p><b>Якщо хтось хоче виправдатися, то завжди шукає причини, а хто хоче відповісти на запрошення Бога, то завжди знайде можливість.</b>
<p>&nbsp;<p><b>Владика Венедикт (Алексійчук)</b>