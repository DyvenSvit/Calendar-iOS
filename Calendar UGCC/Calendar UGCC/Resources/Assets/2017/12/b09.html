<p><b>Грудень 9 (26) Субота</b></p>
<p>Прп. Аліпія Стовпника. Пам'ять посвячення храму св. влкмч. Юрія, що в Києві перед воротами св. Софії.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: Гал. 213 зач.</i></p>
<p><b>Послання Апостола Павла до Галатів 5, 22 - 6, 2.</b>
<p><i>22</i>. А плід Духа: любов, радість, мир, довготерпіння; лагідність, доброта, вірність, <i>23</i>. тихість, здержливість. На все це нема закону. <i>24</i>. Котрі ж Ісус-Христові, розп'яли тіло з його пристрастями та похотями. <i>25</i>. Коли живемо духом, духом ходімо. <i>26</i>. Не будьмо суєславні, задиркуваті між собою, завидущі одні одним.
<p><i>1</i>. Брати! Коли б хто попав у яку провину, ви, духовні, такого наставляйте духом лагідности; але вважай, щоб і ти не впав у спокусу. <i>2</i>. Носіте тягарі один одного, і так виконаєте закон Христа. 
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Лк. 51 зач.</i></p>
<p><b>Євангеліє від Луки 10, 19-21.</b>
<p>Сказав Господь своїм учням:
<i>19</i>. Ось я даю вам владу наступати на зміїв, скорпіонів і на всю ворожу силу – і ніщо вам не пошкодить. <i>20</i>. Одначе не радійте тому, що духи вам коряться, але радійте тому, що імена ваші записані на небі.
<p><i>21</i>. Того часу Ісус зрадів Святим Духом і промовив:
<p>– Прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося.
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>Гл. 5, 22 – 6, 2. «Носіть тягарі один одного й тим робом виконаєте закон Христа»</b>
<p>Кожен із нас знає, як нелегко змінюватись. Є звички чи гріхи в нашому житті, які ми можемо добре бачити й розуміти, гаряче бажати їх позбутися, однак довгий час не досягати у цьому успіхів. Можливо, ми також є самі свідомі того, чим саме приносимо болі, страждання, терпіння і незручності іншим людям, але не так легко нам змінитись. Не здатні й не спроможні це одразу зробити, хоч дуже цього хочемо. 
<p>Коли бачимо іншу особу з її немочами, чи ми до неї такі ж поблажливі, як і до себе? Чи радше поспішаємо виправити її, вказати на помилку, зробити зауваження? Чи ми замислюємось в той час, що ця особа, яка чинить гріх, чи просто дратує нас своєю поведінкою, може бути такою ж слабкою, як і ми, може прагнути змін і не досягати одразу успіхів?
<p>Апостол же нагадує, щоб ми з любов’ю приймали одні одних, щоб ми носили тягарі одні одних, щоб ми виявляли любов і милосердя одні до одних. Бо знати Божі Закони і судити через призму їх наших ближніх нескладно для будь-кого з нас. Однак стати для них Христовим учнем, апостолом, помічником у немочах – вимагає значних зусиль. <b>Тож прикладаймо всіх зусиль що б огортати любов’ю кожну людину і з любов’ю приймати і зносити слабкості, обмеження і недоліки кожної особи! </b>
<p>&nbsp;
<p><b>Лк. 10, 19-21. «Ось я даю вам владу наступати на зміїв, скорпіонів і на всю ворожу силу – й ніщо вам не пошкодить».</b>
<p>Кожен із нас носить у собі якісь страхи, непевності. Остерігаємося тих чи інших ситуацій – як воно буде, як воно складеться; побоюємося деяких людей, багато чого іншого.
<p>Господь, коли дає нам народитися й жити в цьому світі, не просто дозволяє існувати, але дає нам певність крокувати через ціле життя; певність, що Він є повсякчас з нами, що нам ніхто й ніщо не пошкодить, що без Його волі в нас і волосинка з голови не впаде.
<p>Тому завжди живімо цією певністю, або, як ми по-християнськи кажемо, вірою, що Бог послав нас у ці обставини, Бог дав нам саме ці можливості, що Бог і буде перебуватиме з нами повсякчас. <b>Уміймо побачити наше життя не як набір випадковостей. Те, яким я є, усі ті обставини, які є навколо мене, – це все є тим, що Бог дав і куди Він мене послав! </b>
<p>&nbsp;<p><b>Владика Венедикт (Алексійчук)</b>