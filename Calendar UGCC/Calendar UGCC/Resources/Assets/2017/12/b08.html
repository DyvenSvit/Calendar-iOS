<p><b>Грудень 8 (25) П'ятниця</b></p>
<p><em>Відданння празника Введення Богородиці.</em> 
<p>Свв. свщмчч. Климента, папи Римського, і Петра, єп. Олександрійського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Днесь благовоління божого предзображення * і спасення людей проповідання, * у Божому храмі Діва ясно з’являється * і Христа всім предзвіщає. * їй і ми голосно закличмо: * Радуйся, промислу Створителя сповнення.</p>
<p>Слава, і нині: <i>Кондак, глас 4:</i> Пречистий храм Спасів, * дорогоцінна світлиця і Діва, * священна скарбниця Божої слави * днесь уводиться в дім Господній, * благодать з собою вводячи, * що в Дусі божественнім, * яку оспівують ангели Божі: * Вона є оселя небесна.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48).</i></p>
<p>__________</p>
<p><i>Апостол: 2 Тим. 290 зач.</i></p>
<p><b>Друге Послання Апостола Павла до Тимотея 1, 1-2; 8-18.</b>
<p><i>1</i>. Павло, апостол Христа Ісуса, щоб звістувати обітницю життя, що в Христі Ісусі, <i>2</i>. Тимотеєві, любому синові: благодать, милосердя і мир від Бога Отця і Христа Ісуса, Господа нашого.
<p><i>8</i>. Тож не соромся свідоцтва Господа нашого, ні мене, його в'язня, але перенось труди зо мною для євангелія за поміччю Бога, <i>9</i>. який спас нас і покликав святим покликанням не за наші діла, а за своєю постановою та благодаттю, що була нам дана в Христі Ісусі перед відвічними часами; <i>10</i>. об'явлена ж була тепер через появу Спаса нашого Христа Ісуса, який знищив смерть і освітлив життя й безсмертя євангелієм, <i>11</i>. для якого я настановлений проповідником, апостолом та вчителем. 
<p><i>12</i>. З цієї причини я й терплю це, але не соромлюся, бо знаю, в кого я увірував; і я певен, що він може зберегти те, що мені було довірене на той день. <i>13</i>. За правило візьми слова здорові, що ти чув від мене у вірі та в любові, яка у Христі Ісусі. <i>14</i>. Бережи передання добре Духом Святим, який живе в нас.
<p><i>15</i>. Ти знаєш, що всі ті, що в Азії, між ними Фігел і Ермоген, від мене відвернулися. <i>16</i>. Нехай Господь дасть милосердя домові Онисифора, бо він часто мене підбадьорював, не соромивсь моїх кайданів <i>17</i>. і, як був у Римі, шукав мене пильно, і знайшов. <i>18</i>. Хай Господь дасть йому найти милосердя в той день. А скільки послуг він зробив мені в Ефесі, ти знаєш ліпше від мене.
<p>__________</p>
<p><i>Алилуя, глас 8:</i> Слухай, дочко, і споглянь, і прихили вухо Твоє <i>(Пс. 44,11).</i></p>
<p><i>Стих:</i> Лицю Твоєму помоляться багаті народи <i>(Пс. 44,13 ).</i></p>
<p>__________</p>
<p><i>Євангеліє: Лк. 95 зач.</i></p>
<p><b>Євангеліє від Луки 19, 12-28.</b>
<p><i>12</i>. Сказав Господь притчу оцю:
<p>– Один чоловік, знатного роду, пішов у далеку землю прийняти царство й потім вернутися. <i>13</i>. Покликав він десятьох своїх слуг, дав їм десять мін і мовив до них: промишляйте ними, поки я вернуся. <i>14</i>. Співгромадяни ж його ненавиділи його й вислали слідом за ним посольство сказати: не хочемо, щоб той царював над нами. <i>15</i>. І коли він, прийнявши царство, вернувся назад, велів прикликати до себе тих слуг, яким дав гроші, щоб довідатися, хто що придбав.
<p><i>16</i>. Перший прийшов і каже:
<p>– Пане, міна твоя придбала інших десять.
<p><i>17</i>. Сказав пан:
<p>– Гаразд, добрий слуго; тому що ти був вірний у малому, візьми управу над десятьма містами.
<p><i>18</i>. Прийшов другий і каже:
<p>– Пане, міна твоя, принесла п'ять мін.
<p><i>19</i>. Він сказав і цьому:
<p>– Ти теж будь над п'ятьма містами.
<p><i>20</i>. Прийшов ще інший й каже:
<p>– Ось твоя міна, пане, що я тримав, сховавши у хустині; <i>21</i>. бо я боявсь тебе, тому що ти чоловік жорстокий: береш, чого не клав, і жнеш, чого не сіяв.
<p><i>22</i>. Пан до нього каже:
<p>– З уст твоїх я тебе суджу, лукавий слуго. Ти знав, що я чоловік жорстокий, беру, чого не клав, і жну, чого не сіяв. <i>23</i>. Чому, отже, не дав моїх грошей в оборот, і я, вернувшись, відібрав би їх з відсотками.
<p><i>24</i>. І він сказав тим, що там стояли:
<p>– Візьміть від нього міну й дайте тому, що має десять.
<p><i>25</i>. – Пане, – сказали йому, – він має десять мін. 
<p><i>26</i>. – Кажу вам: кожному, хто має, дасться, а в того, хто не має, відберуть і те, що має. <i>27</i>. А ворогів моїх, тих, що не хотіли, щоб я царював над ними, приведіть сюди й убийте на очах у мене.
<p><i>28</i>. Сказавши це, Ісус пішов попереду, здіймаючись до Єрусалиму. 
<p>__________</p>
<p><i>Замість </i>Достойно, <i>приспів:</i> Ангели, бачачи вхід Пречистої, здивувалися, як Діва ввійшла у святая святих.</p>
<p><i>І ірмос, глас 4:</i> Як одушевленного божого кивоту нехай ніяк не дотикається рука оскверненних. А уста вірних, голос ангела виспівуючи, Богородиці, невмовкаючи, з радістю нехай кличуть: Справді вище всіх Ти єси, Діво чиста.</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4).</i> Алилуя, <i>тричі</i></p>
<p>&nbsp;<hr />
<p><b>2 Тм. 1, 1–2, 8–18. «Старайся виявити себе перед Богом випробуваним робітником»</b>
<p>У наших щоденних обставинах не завжди легко зберігати і визнавати свою віру. Якщо ми певні себе в церковній спільноті або серед християн, то серед світу і незнайомих людей ми губимось. Це свідчить, що ми не достатньо утверджені в нашому християнстві і в нашій вірі, якщо якісь обставини впливають на те, що ми не живемо цією вірою. 
<p>Апостол Павло взиває, щоб ми не соромились свідчити про Господа, де б Він нас не поставив. Бо саме Бог ставить нас серед цих людей, а особливо тих, які ще не пізнали Бога, щоб свідчили їм про Господа. 
<p>Знаємо, що є країни, у яких християни за свою віру терплять жорстокі переслідування, а навіть йдуть на смерть, щоб не зректися Христа. <b>Пам’ятаймо про це, коли нам буде соромно перехреститися перед їжею чи біля якогось храму, коли нам забракне відваги боронити правду, коли ми боятимемося свідчити про Ісуса Христа!</b>
<p>&nbsp;
<p><b>Лк. 19, 12-28. «Кожному, хто має, дасться».</b>
<p>Зазвичай маємо дуже мало розвинуте почуття вдячності. Рідко відчуваємо вдячність до людини, яка зробила нам добро, дуже рідко дякуємо за щось приємне, корисне й важливе. Ми частіше можемо бути невдоволені, мати претензії, але дуже рідко маємо в собі виховану потребу дякувати. І це переносимо на взаємини з Богом. Часто забуваємо подякувати Творцеві, що Він дав нам пережити цей день чи місяць. 
<p>Скільки ж доброго кожному з нас дав Небесний Отець: ті чи інші здібності, таланти, друзів, ситуацій. Усі ми отримали дуже багато добра. Це також дуже важливо: вміти побачити ті чи інші дари в собі. Адже, як каже притча, Бог дає нам різні здібності, різні таланти, кожному – своє. Але Творець дає в міру того, наскільки ми можемо це розвинути. Кожен із нас чимось обдарований, кожному з нас Бог щось дав, кожен із нас щось має. <b>Господь дав нам таланти й дари та очікує, щоб ними ми служити Йому і людям!</b> 
<p>&nbsp;<p><b>Владика Венедикт (Алексійчук)</b>