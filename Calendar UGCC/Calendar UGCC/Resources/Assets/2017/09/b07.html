<p><b>Вересень 7 (25) Четвер</b></p>
<p>Повернення мощів св. ап. Вартоломея. Св. ап. Тита.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: Гал. 198 зач.</i></p>
<p><b>Послання Апостола Павла до Галатів 1, 1-10; 20 - 2, 5.</b>
<p><i>1</i>. Павло, апостол не від людей і не через посередництво чоловіка, а через Ісуса Христа і Бога Отця, що воскресив його із мертвих, <i>2</i>. і всі брати, що зо мною, Церквам Галатії; <i>3</i>. благодать вам і мир від Бога, Отця нашого, і Господа Ісуса Христа, <i>4</i>. що дав себе самого за гріхи наші, щоб визволити нас від цього віку злого за волею Бога й Отця нашого, <i>5</i>. якому слава на віки вічні. Амінь.
<p><i>6</i>. Дивуюся, що ви так швидко покинули того, хто вас покликав благодаттю Христа і перейшли на інше євангеліє: <i>7</i>. не щоб воно було інше, але деякі баламутять вас, бажаючи перемінити євангеліє Христове. <i>8</i>. Та коли б чи ми самі, чи ангел з неба, проповідували вам інше від того, яке ми вам проповідували, нехай буде проклят. <i>9</i>. Як ми казали перше, так і нині кажу знову: коли хто вам проповідує інше євангеліє, ніж те, що ви прийняли, нехай буде проклят. <i>10</i>. Хіба я тим запобігаю ласки у людей чи в Бога? Хіба намагаюся людям подобатися? Якби я людям хотів подобатися, я не був би Христовим слугою.
<p><i>20</i>. Те, що пишу вам, ось перед Богом, що не обманюю. <i>21</i>. Потім пішов у сторони сирійські та кілікійські; <i>22</i>. з лиця ж мене не знали Церкви Юдеї, що у Христі. <i>23</i>. Вони лиш чули, що той, хто колись гонив нас, тепер проповідує ту віру, яку колись руйнував, <i>24</i>. і мене ради прославляли Бога.
<p><i>1</i>. Згодом, по чотирнадцятьох роках, я знову пішов у Єрусалим з Варнавою, взявши з собою і Тита. <i>2</i>. Пішов я туди за об'явленням і виклав їм євангеліє, яке проповідую між поганами, особливо значнішим, чи я, бува, не дарма труджуся чи трудився. <i>3</i>. І Тит, що був зі мною, бувши греком, не був примушений до обрізання. <i>4</i>. Щождо облудних братів, які крадькома влізли, щоб підглядати нашу волю, що маємо в Ісусі Христі, щоб нас поневолити, <i>5</i>. ми їхньому велінню не поступилися ні на хвилину, щоб правда Євангелія збереглася незіпсованою у вас. 
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Мр. 19 зач.</i></p>
<p><b>Євангеліє від Марка 5, 1-20.</b>
<p><i>1</i>. Одного разу прийшов Ісус на той бік моря, в країну герасинську. <i>2</i>. І коли він вийшов з човна, зразу ж вийшов йому назустріч чоловік з гробів, що мав у собі нечистого духа. <i>3</i> Він пробував у гробах, і ніхто ланцюгом не міг його зв'язати; <i>4</i>. раз-у-раз його зв'язували кайданами та ланцюгами, але він розривав ланцюги і трощив кайдани, і ніхто не міг його уговтати. <i>5</i>. Днями і ночами, завжди перебував він між гробами і в горах, кричав і товк себе камінням.
<p><i>6</i>. Побачивши здалека Ісуса, він прибіг, уклонився йому <i>7</i>. і закричав великим голосом:
<p>– Що мені й тобі, Ісусе, Сину Всевишнього Бога? Заклинаю тебе Богом: не муч мене!
<p><i>8</i>. Ісус бо сказав був до нього:
<p>– Вийди, нечистий душе, з цього чоловіка!
<p><i>9</i>. І спитав його:
<p>– Як тебе звати?
<p>Той відповів:
<p>– Леґіон – мені ім'я, багато бо нас!
<p><i>10</i>. І благав його вельми, щоб не виганяв їх з краю.
<p><i>11</i>. А було там на узгір'ї велике стадо свиней, що там паслося. <i>12</i>. І стали його просити:
<p>– Пошли нас у ті свині, щоб ми ввійшли в них.
<p><i>13</i>. І він їм дозволив. І, вийшовши, нечисті духи ввійшли у свиней, і кинулось стадо, яких дві тисячі, з кручі в море та й утопилось у морі. <i>14</i>. Пастухи втекли й розповіли про те в місті та по селах; і вийшли люди побачити, що сталося. <i>15</i>. Приходять вони до Ісуса й бачать біснуватого: сидить він одягнений, при умі, – той, що мав у собі леґіон, – і злякалися. <i>16</i>. Розповіли їм очевидці, як воно сталося з біснуватими і зі свиньми. <i>17</i>. І просили його, щоб вийшов з їхніх околиць.
<p><i>18</i>. Коли він сідав у човен, біснуватий став його просити, щоб бути з ним. <i>19</i>. Ісус йому не дозволив і сказав до нього:
<p>– Іди до свого дому, до своїх, і повідай їм, що Господь зробив для тебе і як змилосердився над тобою.
<p><i>20</i>. Пішов він і став проповідувати у Десятимісті, що зробив йому Ісус, і всі дивувалися.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Гл. 1, 1–10, 20 – 2, 5. «Павло, апостол – не від людей і не через посередництво чоловіка, а через Ісуса Христа і Бога Отця»</b>
<p>Коли ми вчитаємось у ці слова, бачимо, як відважно апостол Павло говорить, що він покликаний Господом на служіння. Знаємо, що Господь дорогою до Дамаска його зупинив, і Павло був глибоко свідомий цього покликання, яке отримав тоді від Господа. 
<p>У житті кожного з нас щодня не стаються такі незвичайні речі, як стались з Павлом. Але однаково маємо розуміти, що наша зустріч відбулася з Господом через наше хрещення і миропомазання. Як також ми стали покликані Господом до цього життя, до свідчення про Бога тут на землі. І це маємо повсякчас пам’ятати. Бог нас покликав до буття, щоб ми несли цю Добру новину всім людям. <b>Господь надіється на кожного з нас, щоб ми людям принесли цю добру новину про нашого Спасителя. </b>
<p>&nbsp;
<p><b>Мр. 5, 1-20. «Побачивши здалеку Ісуса, він прибіг, уклонився Йому».</b>
<p>У Євангелії спостерігаємо дуже дивну подію: один чоловік має нечистого духа, який нелюдською силою все трощить і якого ніхто не може вгамувати, однак коли поблизу проходить Ісус Христос, то він сам, як каже Євангеліє, біжить до Нього. Господь не зачіпає першим цього чоловіка, але біснуватий сам дає про себе знати, бо злий дух, що є в ньому, об’являє себе словами: «Не муч мене».
<p>Ця частина Євангелія добре ілюструє ситуацію, яку маємо в сучасному світі. Часто через свою гріховність і неморальність, цей світ хоче дистанціюватися від усіх християнських цінностей. Чому? Тому що вони самим своїм існуванням докоряють йому, мучать його.
<p>Бачимо, що Церква часто навіть не втручається в суспільні події, які є безбожними, неморальними, або не зачіпає тих осіб, які живуть грішним життям, та вони першими дають про себе знати, виявляючи до Церкви агресію. Тому наше покликання – жити досконалим християнським життям. І таке життя буде найкращою нашою місією, воно буде, образно кажучи, «виганянням злих духів», «екзорцизмом» для цілого світу. Із життя святих відомо, що не тільки їхні тіла переображувалися, а й місця, де вони жили, освячувалися. <b>Тому наше покликання – насамперед бути з Богом, тоді наше життя буде вказувати іншим на те, як їм варто змінити власне життя.</b>
<p>&nbsp;<p><b>Владика Венедикт (Алексійчук)</b>