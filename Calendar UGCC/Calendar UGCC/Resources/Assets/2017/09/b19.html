<p><b>Вересень 19 (6) Вівторок</b></p>
<p>Спогад про чудо, яке було в Колосах, що в Хонах, від архистратига Михаїла.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: Гал. 212 зач.</i></p>
<p><b>Послання Апостола Павла до Галатів 5, 11-21.</b>
<p><i>11</i>. Браття, коли ще проповідую обрізання, то чого мене брати ще переслідують? Тоді був би кінець спокусі, що від хреста! <i>12</i>. Коли б то вже себе зовсім покалічили ті, що вас баламутять!
<p><i>13</i>. Ви бо, брати, покликані до волі, аби лише ваша воля не стала причиною, щоб жити за тілом, але любов'ю служіть один одному. <i>14</i>.  Увесь бо закон міститься у цій одній заповіді: люби ближнього твого, як себе самого. <i>15</i>. Коли ж ви між собою гризетеся та їсте один одного вважайте, щоб ви один одного не з'їли!
<p><i>16</i>. Знову кажу: духом ходіте, і похотей тіла не будете чинити; <i>17</i>. бо похоті тіла проти духа, і похоті духа проти тіла; вони противні одне одному, так що ви не можете робити, що хотіли б. <i>18</i>. Коли ж вас водить дух, ви не під законом. <i>19</i>. Учинки тіла явні: розпуста, нечистота, розгнузданість, <i>20</i>. бовванопоклонство, ворогування, свари, заздрість, гнів, суперечки, незгода, єресі, <i>21</i>. зависть, пияцтво, гульня і таке інше, про що я вас попереджаю, як я вже й раніше казав, що ті, які так чинять, царства Божого не унаслідять. 
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: Мр. 28 зач.</i></p>
<p><b>Євангеліє від Марка 7, 5-16.</b>
<p><i>5</i>. Одного разу питали Ісуса книжники та фарисеї:
<p>– Чому твої учні не живуть за переданнями старших і їдять немитими руками?
<p><i>6</i>.  Він відповів їм:
<p>– Добре пророкував про вас, лицемірів, Ісая, як написано:
<p>Народ цей устами мене почитає,
<br>серце ж їхнє далеко від мене;
<br><i>7</i>. та вони марно мене почитають, 
<br>навчаючи наук – наказів людських.
<p><i>8</i>. Занедбавши заповідь Божу, притримуєтеся людського передання: миєте глечики та кухлі й ще багато в тому роді.
<p><i>9</i>. І сказав їм:
<p>– Як ви хитро-мудро відкидаєте заповідь Божу, щоб берегти ваше передання. <i>10</i>.  Мойсей бо наказав: шануй батька твого й матір твою, і хто проклинає батька або матір – смерть такому! <i>11</i>. А ви твердите: коли хто батькові чи матері скаже – корван, тобто священний дар є те, чим ви мали б користатися від мене, – <i>12</i>. тому не даєте більше змоги зробити що для батька-матері. <i>13</i>. Таким чином, касуєте слово Боже вашим переданням, яке ви самі завели. І іншого такого чините чимало.
<p><i>14</i>. І прикликавши знову народ, промовляв до нього:
<p><i>15</i>. – Слухайте мене всі й розумійте! Нема нічого зовнішнього для людини, що, входячи в неї, могло б її осквернити; те, що виходить з людини, те осквернює людину. <i>16</i>. Хто має вуха слухати, хай слухає.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Гл. 5, 11–21. «Увесь бо закон міститься у цій одній заповіді: “Люби ближнього твого, як себе самого”»</b>
<p>Ісус Христос зводить виконання закону, правил життя до виконання лише двох Заповідей Любови: любити Бога і ближнього, як себе самого! З одного боку, це виглядає дуже просто, з іншого – треба почати реально любити Бога і себе, щоб полюбити свого ближнього. І якщо нам важко полюбити іншу людину, то мусимо, найперше, переглянути свої взаємини з Богом, але також задуматись над тим, чи ми любимо себе. Поки не зрозуміємо, ким є Бог, як Він любить нас, ким ми для Нього є, не зможемо зрозуміти, що той ближній так само дорогий для Творця і вартий любові.
<p>Часто ми очікуємо, щоб інші нас обдаровували любов’ю, прощали нам, розуміли нашу ситуацію. Але того, чого прагнемо ми, прагнуть й інші. Щоб ми їх любили, входили в їхню ситуацію, прощали їм, розуміли їх. <b>Спробуймо найперше самі чинити все для інших і тоді інші неминуче це будуть чинити для нас.</b> 
<p>&nbsp;
<p><b>Мр. 7, 5-16. «Нема нічого зовнішнього для людини, що, входивши в неї, могло б її осквернити».</b>
<p>Люди часто бувають невдоволені, гадаючи, що, коли були б інші обставини, інші друзі, інший єпископ, священик, дружина чи чоловік – вони тоді обов’язково були б інакшими.
<p>Проте Господь каже дуже просто: «Ніщо, що ззовні входить, не осквернює людину». Отже, ніщо ззовні не може нас зробити поганими, гріховними, віддалити нас від Бога.
<p>Адже як будь-яка темрява, якою б чорною вона не була, не може затемнити полум’я свічки, так і будь-які зовнішні обставини, несприятливі з нашого погляду, ніколи не бувають сильнішими за нас.
<p><b>Ніщо не робить нас святими чи грішними саме собою.</b> Отже, які б обставини не були, Господь є завжди з нами і дає нам силу і можливість пройти через них.
<p>&nbsp;<p><b>Владика Венедикт (Алексійчук)</b>