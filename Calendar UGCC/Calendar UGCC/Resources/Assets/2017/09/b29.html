<p><b>Вересень 29 (16) П'ятниця</b></p>
<p>Св. влкмчц. Євфимії всехвальної.</p>
<hr />
<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене? * Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Боже мій, закличу вдень і не вислухаєш, * і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> А Ти у святому живеш, * хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця, * розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни соньм Твій, що його придбав Ти іздавна, * ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон * ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. <i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Тропар, глас 1:</i> Спаси, Господи, людей Твоїх * і благослови насліддя Твоє, * перемоги благовірному народові на супротивників даруй * і хрестом Твоїм * охорони люд Твій.</p>
<p>Слава, і нині: <i>Кондак, глас 4:</i> Вознісся Ти на хрест волею Своєю. * Новому людові Твоєму, що Твоє ім’я носить, * даруй щедроти Твої, Христе Боже. * Возвесели силою Твоєю благовірний народ, * перемоги на супротивників дай йому, * що за посібник має Твоє оружжя миру, непоборну перемогу.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: Еф. 226 зач.</i></p>
<p><b>Послання Апостола Павла до Ефесян 4, 17-25.</b>
<p><i>17</i>. Браття, кажу, і в Господі вас заклинаю, щоб ви більш не поводились, як поводяться погани, що ходять у суєті свого ума, <i>18</i>. запаморочені умом, далекі від життя в Бозі через їх неуцтво, що в них, та через зачерствілість їх серця. <i>19</i>. Вони, отупілі, віддали себе непогамованій розпусті, щоб з запалом чинити всяку нечисть. <i>20</i>. Та ви не так навчились від Христа, <i>21</i>. як про нього чули й були навчилися у ньому, згідно з правдою, що в Ісусі. <i>22</i>. Тобто вам треба позбуватися старої людини, що жила, як перше, яку розтлівають звабливі пристрасті, <i>23</i>. і обновитись духом вашого ума, <i>24</i>. і одягнутись у нову людину, сотворену на подобу Божу, у справедливості й у святості правди.
<p><i>25</i>.  Тому киньте брехню, говоріть кожен правду ближньому своєму. 
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Мр. 53 зач.</i></p>
<p><b>Євангеліє від Марка 12, 1-12.</b>
<p><b>1</b>.  Сказав Господь притчу оцю:
<p>– Один чоловік насадив виноградник, обвів його муром, видовбав винотоку, збудував башту, найняв його виноградарям і від'їхав на чужину. <i>2</i>. І послав він у свій час до виноградарів слугу, щоб узяти у них свою частину плодів виноградних. <i>3</i>. Вони його схопили, побили і відослали ні з чим. <i>4</i>. І знов послав до них іншого слугу, але і тому побили голову і зневажили. <i>5</i>. Ще іншого послав він, та вони того вбили. Та багато інших послав він, і їх вони або побили, або повбивали. <i>6</i>. Мав він єдиного сина возлюбленого, і його послав до них наостанку кажучи: матимуть пошану до мого сина. <i>7</i>. Та виноградарі ті казали між собою: це спадкоємець, ходіть уб'ємо його, і спадщина буде наша. <i>8</i>. І схопивши його, вбили і викинули з виноградника.
<p><i>9</i>. Що, отже, зробить господар виноградника? Прийде, вигубить виноградарів, і виноградник віддасть іншим. <i>10</i>.  Чи ви не читали цього Писання:
<p>Камінь, який відкинули будівничі,
<br>став каменем наріжним.
<br><i>11</i>. Господь зробив це,
<br>і воно дивне в очах наших.
<p><i>12</i>. І шукали його піймати, але боялися народу, бо зрозуміли, що він до них сказав ту притчу. І зоставили його й відійшли.
<p>__________</p>
<p><i>Замість</i> Достойно, <i>приспів:</i> Величій, душе моя, пречесний хрест Господень.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючися, Тебе величаємо. </p>
<p><i>Причасний:</i> Знаменувалося на нас світло лиця Твого, Господи. <i>(Пс. 4,7)</i>. Алилуя, <i>тричі</i>.</p>
<p>&nbsp;<hr />
<p><b>Еф. 4, 17–25. «Одягнутися у нову людину, створену на подобу Божу»</b>
<p>Бачимо, що в нас немов би живе дві природи. Одна тягне нас до чогось доброго й великого, божественного, святого, а інша тягне до гріха, до тих чи інших пристрастей, те, про що каже Святе Письмо: дух сильний, але тіло немічне. З одного боку, в людині є дух і божественна присутність, яка потягає її до божественного життя, а з другого – гріховні схильності людини, які вона унаслідувала від Адама і Єви.
<p>Від нас залежить, наскільки ми піддаємося божественній природі і наскільки ми цій божественній природі дозволяємо в нас розвиватись, щоб вона ставала основою нашого буття. Наскільки ми допомагаємо Богові керувати нашими тілесними стремліннями і бажаннями. <p><b>То ж питання до всіх нас, які ми є, більше тілесні чи більше духовні, наскільки ми одягаємося в нову людину? </b>
<p>&nbsp;
<p><b>Мр. 12, 1-12. «Винайняв його виноградарям і виїхав на чужину».</b>
<p>Щоб чогось досягти в житті, кожен мусить докласти значних зусиль. Хтось хоче здобути освіту, хтось прагне вивчити інші мови, хтось – збудувати будинок, придбати авто, зайняти важливе місце в суспільстві. І щоб це все осягнути, людина часто трудиться з останніх сил. Але не усвідомлює того, що найбільший дар вона вже має – це її життя.
<p>І як у цій євангельській розповіді господар доручає виноградник і все добро цього виноградника робітникам, бо сподівається, що вони принесуть плоди, так само й Господь дав нам наше життя і все потрібне для того, щоб ми його гідно прожили й приносили плоди. І ці плоди – це не тільки сам кінець нашого життя. Кожна щоденна подія, кожна обставина – це нагода, щоб плодоносити. Коли ми могли б принести якийсь плід, але не зробили цього, то це гріх. А чеснота – це саме той момент, коли ми той плід осягнули.
<p><b>Уміймо прийняти наше життя як великий дар від Бога і плодоносити! </b>
<p>&nbsp;<p><b>Владика Венедикт (Алексійчук)</b>