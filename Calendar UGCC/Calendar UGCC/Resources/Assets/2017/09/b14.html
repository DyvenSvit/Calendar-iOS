<p><b>Вересень 14 (1) Четвер</b></p>
<p><b>† Начало Індикта, тобто Нового року.</b>
<p>Пам'ять прп. Симеона Стовпника і матері його. Собор Пресвятої Богородиці, що в Міясинах.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар Нового року, глас 2:</i> Всієї тварі Створителю, що у своїй владі встановив времена і літа, * благослови вінець року благости Твоєї, Господи, * охороняючи в мирі благовірний народ, городи, села і всі обителі Твої, * молитвами Богородиці, і спаси нас.</p>
<p><i>І Богородиці, глас 1:</i> Радуйся, обрадованная Богородице Діво, * пристане й заступнице роду людського, * бо з Тебе воплотився Ізбавитель світу; * Ти бо єдина єси Мати і Діва, * присноблагословенна і препрославлена. * Моли Христа Бога, * щоб мир дарував усій вселенній.</p>
<p><i>I преподобному, глас 1:</i> Терпіння стовп був Ти, наслідуючи праотців, преподобний: * Йова в страстях, Йосифа в спокусах * і, бувши в тілі, безплотних у житті, Симеоне, отче наш. * Моли Христа Бога, * щоб спаслися душі наші.</p>
<p>Слава: <i>Кондак преподобному, глас 2:</i> Вишнього шукаючи і з вишніми єднаючись, * Ти стовп учинив колесницею вогненною; * тому співбесідником ангелів стався Ти, преподобний, * з ними неперестанно молячися Христу Богу за всіх нас.</p>
<p>I нині: <i>Кондак Нового року, глас 2:</i> У вишніх живеш, Христе царю, * всього видимого і невидимого Творче і будівнику. * Ти дні і ночі, времена і літа сотворив, благослови нині вінець року, * збережи й охорони в мирі благовірний народ * і городи, села і всі обителі, і людей Твоїх, Многомилостивий.</p>
<p><i>Прокімен Нового року, глас 3:</i> Великий Господь наш і велика сила Його, і розумові Його немає міри <i>(Пс. 146,5).</i></p>
<p><i>Стих:</i> Хваліте Господа, бо благий псалом, Богові нашому нехай солодке буде хваління <i>(Пс. 146,1).</i></p>
<p><i>I преподобному, глас 7:</i> Чесна перед Господом смерть преподобних Його <i>(Пс. 115,6).</i></p>
<p>__________</p>
<p><i>Апостол: </i></p>
<p><i>Ряд.: Гал. 208 зач.</i><p><b>Послання Апостола Павла до Галатів 3, 23 - 4, 5.</b>
<p><i>23</i>. Браття, раніш ніж прийшла віра, ми були замкнені під охороною закону, очікуючи віри, що мала відкритися, <i>24</i>. так що закон був нашим виховником аж до Христа, щоб ми вірою оправдалися. <i>25</i>. Як уже прийшла віра, ми вже більш не під виховником, <i>26</i>. бо всі ви сини Божі через віру в Христа Ісуса. <i>27</i>. Всі бо ви, що у Христа христилися, в Христа одягнулися. <i>28</i>. Нема юдея ні грека, нема невільника ні вільного, немає ні чоловіка ні жінки, бо всі ви одно у Христі Ісусі. <i>29</i>. А коли ви Христові, ви потомство Авраама, наслідники за обітницею.
<p><i>1</i>. Кажу бо: доки наслідник – малоліток, він нічим не відрізняється від слуги, хоч він і пан усього, <i>2</i>. але стоїть під опікунами та домоправителями до призначеного батьком часу. <i>3</i>. Отак і ми, як були малолітками, були підневолені первням світу. <i>4</i>. Коли ж сповнився час, Бог послав свого Сина, що народився від жінки, народився під законом, <i>5</i>. щоб викупити тих, які під законом, щоб ми прийняли усиновлення. 
<p><i>Новоліттю: 1 Тим. 282 зач.</i><p><b>Перше Послання Апостола Павла до Тимотея 2, 1-7.</b>
<p><i>1</i>. Сину Тимотею, благаю, щоб відбувалися прохання, молитви, благання, подяка за всіх людей, <i>2</i>. за царів і за всіх тих, що стоять при владі, щоб нам тихо та спокійно жити з усією побожністю та пристойністю. <i>3</i>. Це добре й приємне в очах нашого Спаса Бога, <i>4</i>. який хоче, щоб усі люди спаслися і прийшли до розуміння правди. <i>5</i>. Один бо Бог, і один посередник між Богом та людьми – чоловік Христос Ісус, <i>6</i>. що видав себе самого як викуп за всіх; і він є доказом цього, посланим у відповідний час, <i>7</i>. для чого я був поставлений проповідником та апостолом, – правду кажу, не обманюю, – учителем поган у вірі й правді.
<p>__________</p>
<p><i>Алилуя, глас 4:</i> Тобі належить пісня, Боже, в Сіоні і Тобі воздасться молитва в Єрусалимі <i>(Пс. 64,2).</i></p>
<p><i>Стих:</i> Ти благословиш вінець року благости Твоєї, Господи <i>(Пс, 64,12).</i></p>
<p><i>I преподобному:</i> Блажен муж, що боїться Господа, заповіді Його дуже любі йому <i>(Пс. 111,1 ).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 25 зач.</i><p><b>Євангеліє від Марка 6, 30-45.</b>
<p><i>30</i>. В той час aпостоли вернулися до Ісуса й розповіли йому про все, що робили й чого навчали. <i>31</i>. Він їм каже:
<p>– Ідіть самі одні осторонь, десь на самоту, і відпочиньте трохи.
<p>Бо тих, що приходили й відходили, так було багато, що вони не мали часу навіть що перекусити. <i>32</i>. І відплили вони човном у відлюдне місце самі одні. <i>33</i>. Але їх бачили, як вони відпливали, і багато пізнали їх, і пішки збіглись туди з усіх міст, і випередили їх. <i>34</i>. Вийшовши Ісус, побачив силу народу і змилосердився над ними, бо вони були немов вівці, що пастуха не мають. І він навчав їх чимало.
<p><i>35</i>. А коли була вже пізня година, приступили до нього його учні й кажуть:
<p><i>36</i>. – Місце самотнє тут, і час уже пізній. Відпусти їх, хай підуть в околишні слободи й села та куплять собі що їсти.
<p><i>37</i>. А він відповів їм:
<p>– Дайте ви їм їсти.
<p>Вони йому кажуть:
<p>– Хіба піти нам та купити хліба за двісті динаріїв і дати їм їсти?
<p><i>38</i>. Він каже їм:
<p>– Скільки хлібів маєте? Підіть і подивіться.
<p>Довідавшись, вони кажуть:
<p>– П'ять хлібів і дві риби.
<p><i>39</i>. І велів їм посадити всіх гуртками на зеленій траві. <i>40</i>. І посідали гуртками по сотні та півсотні. <i>41</i>. Узяв він п'ять хлібів і дві риби і, звівши очі на небо, благословив і розломив хліби, і став роздавати учням, щоб клали перед ними, і розділив дві риби між усіма. <i>42</i>. І їли всі і наситилися. <i>43</i>. І назбирали окрушин хліба повних дванадцять кошів та рештки риби. <i>44</i>. Тих же, що їли, було п'ять тисяч чоловік.
<p><i>45</i>. Зараз же заставив учнів сідати в човен і плисти поперед нього на той бік до Витсаїди, поки він не відпустить народу. 
<p><i>Новоліттю: Лк. 13 зач.</i><p><b>Євангеліє від Луки 4, 16-22.</b>
<p><i>16</i>. В той час прийшов Ісус у Назарет, де був вихований, увійшов своїм звичаєм суботнього дня в синагогу і встав, щоб читати. <i>17</i>. Йому подали книгу, він найшов місце, де було написано:
<p><i>18</i>.  Господній Дух на мені, 
<br>бо він мене помазав.
<br>Послав мене нести добру новину бідним, 
<br>звіщати полоненим визволення, 
<br>сліпим прозріння, 
<br>випустити пригноблених на волю,
<br><i>19</i>. оповістити рік Господнього помилування.
<p><i>20</i>. Згорнувши книгу, він віддав її слузі й сів. Очі всіх у синагозі були пильно звернені на нього. <i>21</i>. І він почав до них говорити:
<p>– Сьогодні збулось це писання у вухах ваших.
<p><i>22</i>. Всі свідчили про нього і дивувались словам ласки, які виходили з уст його, і говорили:
<p>– Чи він не син Йосифа?
<p>__________</p>
<p><i>Причасний: </i>Ти благословиш вінець року благости Твоєї, Господи <i>(Пс. 64,12).</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Гл. 3, 23 – 4, 5. «Нема юдея ані грека, нема невільника, ні вільного, немає ні чоловіка, ані жінки, бо всі ви одно у Христі Ісусі»</b>
<p>У людському житті маємо свої взаємини, які нас єднають: родинні, приятельські, за зацікавленнями. Нас часто єднає те, що знаємо одні одних, або належимо до певної групи осіб, до певної нації. І часто так будуємо своє життя, що навіть ми як християни живемо у своєму християнському середовищі, а інших людей, які поза цим середовищем, часто сприймаємо як неблизьких нам. Господь дає нам зрозуміти щось більше: всі ми є у Христі браття і сестри. 
<p>Кожна людина, яку я зустрічаю на своїй життєвій дорозі, мені є братом і сестрою, бо створена на образ того самого Отця. Всі ж ми християни промовляємо до Бога «Отче наш». Запитання для кожного з нас, чи ми віримо в це, що промовляємо? Коли ж усвідомимо собі, що маємо спільного Отця, тоді лише почнемо будувати братерські взаємини одні з одними. Так, може інші особи цього не свідомі, однак я мав би своєю поставою і поведінкою до них це їм показати. Може вони цього не розуміють, але своїм життям я мав би засвідчити їм про це. Це не просто так чинити. Але найперше важливо усвідомити, що маємо спільного Отця, і лише тоді почнемо жити цим крок за кроком. <b>Бачимо, на прикладі святих, що вони завжди старались обдаровували кожну людину любов’ю, усіх приймали як своїх братів і сестер. </b>
<p>&nbsp;
<p><b>Мр. 6, 30-45. «Дайте ви їм їсти».</b>
<p>Люди, чуючи й бачачи Христа, перебуваючи з Ним, були захоплені настільки, що не звертали уваги на земні речі. Напевно, і нам траплялося в житті, хоч рідко, так перейнятися Богом, щоб не звертати уваги на земні речі. Однак здебільшого в нашому житті є так, що чим більше ми перейняті різноманітними справами й турботами, тим менше зосереджуємося на Божих речах. 
<p>Аналізуючи цей випадок, бачимо, що Христос, усвідомлюючи, що людина тілесна й потребує поживи, коли учні сповістили Йому, що ці люди зголодніли, відповів: «Дайте ви їм їсти».
<p>У будь-яких обставинах Бог покладається на кожного з нас. <b>Бог не сподівається від нас ні багато, ні мало, а тільки того, що ми спроможні зробити в цій конкретній ситуації.</b> І, як правило, ми завжди можемо щось зробити. Святі особи тому й стали святими, що кожної миті свого життя робили те, що могли. Маємо замислитися над тим, як багато ми спроможні робити в щоденних обставинах нашого життя. Бо так, як Господь сказав до апостолів: «Дайте ви їм їсти», так Він каже кожному з нас: «Зроби те, що можеш, я від тебе саме цього очікую!»
<p>&nbsp;<p><b>Владика Венедикт (Алексійчук)</b>