<p><b>Вересень 28 (15) Четвер</b></p>
<p>Св. влкмч. Микити.</p>
<hr />
<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене? * Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Боже мій, закличу вдень і не вислухаєш, * і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> А Ти у святому живеш, * хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця, * розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни соньм Твій, що його придбав Ти іздавна, * ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон * ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. <i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Тропар, глас 1:</i> Спаси, Господи, людей Твоїх * і благослови насліддя Твоє, * перемоги благовірному народові на супротивників даруй * і хрестом Твоїм * охорони люд Твій.</p>
<p>Слава, і нині: <i>Кондак, глас 4:</i> Вознісся Ти на хрест волею Своєю. * Новому людові Твоєму, що Твоє ім’я носить, * даруй щедроти Твої, Христе Боже. * Возвесели силою Твоєю благовірний народ, * перемоги на супротивників дай йому, * що за посібник має Твоє оружжя миру, непоборну перемогу.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: Еф. 225 зач.</i></p>
<p><b>Послання Апостола Павла до Ефесян 4, 14-19.</b>
<p><i>14</i>. Браття, не будьмо більше малолітками, якими кидають хвилі і кружляє усякий вітер науки, щоб обманом людським і всякими хитрощами увести у блуд. <i>15</i>. Але будемо жити по правді та в любові в усьому, зростаючи в того, хто є голова – у Христа. <i>16</i>. Від нього все тіло, складене та споєне всілякими зв'язками взаємної помочі згідно з відповідним діянням кожного члена, бере зріст на будування самого себе в любові.
<p><i>17</i>. Кажу, отже, і в Господі вас заклинаю, щоб ви більш не поводились, як поводяться погани, що ходять у суєті свого ума, <i>18</i>. запаморочені умом, далекі від життя в Бозі через їх неуцтво, що в них, та через зачерствілість їх серця. <i>19</i>. Вони, отупілі, віддали себе непогамованій розпусті, щоб з запалом чинити всяку нечисть. 
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Мр. 52 зач.</i></p>
<p><b>Євангеліє від Марка 11, 27-33.</b>
<p><i>27</i>. В той час прийшов Ісус у Єрусалим. І коли він ходив у храмі, підійшли до нього первосвященики, книжники та старші <i>28</i>. й кажуть до нього:
<p>– Якою владою чиниш це? Хто дав тобі владу це робити?
<p><i>29</i>. Ісус відповів їм:
<p>– Спитаю я вас одну річ; <i>30</i>. дайте мені відповідь, і я скажу вам, якою владою я чиню. Іванове хрищення було з неба чи від людей? Відповіжте мені.
<p><i>31</i>. Вони почали міркувати між собою й говорити: як відповімо: з неба, – скаже: чому ж ви не повірили йому? <i>32</i>. А скажемо: від людей, – боялися народу, бо всі вважали Івана за пророка. <i>33</i>. І відповіли Ісусові:
<p>– Не знаємо.
<p>Ісус же сказав їм:
<p>– І я вам не скажу, якою владою я це чиню.
<p>__________</p>
<p><i>Замість</i> Достойно, <i>приспів:</i> Величій, душе моя, пречесний хрест Господень.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючися, Тебе величаємо. </p>
<p><i>Причасний:</i> Знаменувалося на нас світло лиця Твого, Господи. <i>(Пс. 4,7)</i>. Алилуя, <i>тричі</i>.</p>
<p>&nbsp;<hr />
<p><b>Еф. 4, 14–19. «Вони, очманівши, віддали себе непогамовній розпусті, щоб з ненавистю коїти всяку нечисть»</b>
<p>Який би ми не розглянули гріх, чи на яку б не подивились пристрасть, бачимо, що людина ніколи не вгамовується, чинячи їх. Кожен може побачити це зі свого життя, із власного досвіду. Пристрасть нас ніколи не насичує. Піддаючись одній пристрасті, людина залишається незадоволеною і переходить до іншої. Чинячи якийсь гріх, людина ніколи не є тим гріхом ощасливлена, і так постійно...
<p>Ніщо і ніхто не наситись нас – лише Господь. І кожен із нас має цей досвід, коли він досвідчив Бога, “наситився” Богом у молитві в таїнстві покаяння, у причасті Тіла і Крові. Це сповнює нас не тільки щастям та радістю, але дає повноту, коли нічого іншого не хочеться і нічого більшого ми не очікуємо. <b>Нічим ми не наситимось, якщо не наситимось і не сповнимось Господом.</b>
<p>&nbsp;
<p><b>Мр. 11, 27-33. «Якою владою чиниш таке?»</b>
<p>Нелегко бути чесним перед іншими людьми, але ще більше нелегко бути чесним перед самим собою. Чому ми не чесні самі зі собою? Бо не знаємо себе. Погляньмо реально: ми не здатні вказати наших плюсів, мінусів, наших слабкостей, наших сильних сторін, наших талантів, наших вад. 
<p>Коли юдеї приходять до Ісуса Христа із запитанням, Він відповідає їм запитанням на запитання. Ставить перед ними особу Йоана Предтечі. Зрозуміло: якби вони прийняли Йоана Предтечу, то прийняти б й Ісуса Христа.
<p>У нашому житті так само: одне тягне за собою інше. Якщо будемо щирі й чесні в одному, то воно спонукає до щирості в іншому. Якщо ж ми фальшуємо зі собою в одному, то це накладає тінь і фальш на ціле наше життя. Учімося жити в правді з собою, тоді навчимося жити в правді з Богом, у правді зі світом і людьми. 
<p><b>Живімо в правді, і правда визволить нас! </b>
<p>&nbsp;<p><b>Владика Венедикт (Алексійчук)</b>