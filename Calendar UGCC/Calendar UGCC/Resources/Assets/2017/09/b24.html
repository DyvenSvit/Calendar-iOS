<p><strong>Вересень 24 (11) Неділя</strong></p>
<p><i>Неділя 16-та по Зісланні Святого Духа, перед Воздвиженням. Глас 7. Єв. 5. </i>
<p><span>Прп. Теодори Олександрійської.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Розрушив Ти хрестом твоїм смерть,* створив Ти розбійникові рай,* мироносицям плач перемінив єси,* і апостолам проповідати повелів єси,* що воскрес Ти, Христе Боже,* даючи світові велику милість.</p>
<p><i>Тропар, глас 4:</i> Різдво Твоє, Богородице Діво, * радість звістило всій вселенній, * з Тебе бо засяяло Сонце правди – Христос Бог наш. * Він, розрушивши клятву, дав благословення * і, ударемнивши смерть, * дарував нам життя вічне.</p>
<p>Слава:<i> Кондак, глас 7:</i> Вже більше влада смертна не зможе людей держати,* Христос бо зійшов, сокрушаючи й розоряючи сили її.* Зв’язується ад,* пророки согласно радуються,* представ Спас, мовлячи тим, що в вірі:* Вийдіть, вірні, у воскресення.</p>
<p>І нині: <i>Кондак, глас 4:</i> Йоаким і Анна з неслави бездітности * і Адам і Єва від тління смерти визволилися, Пречиста, * у святім різдві твоїм. * Його празнують люди твої, * з провини прогрішень ізбавлені, * як кличуть до Тебе: * Неплідна родить Богородицю * і кормительку життя нашого.<i>Прокімен, глас 7:</i> Господь кріпость людям своїм дасть, Господь благословить людей своїх миром <i>(Пс. 28,11).</i></p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє. <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене. <i>(Пс. 27,1).</i></p>
<p>__________</p>
<p><i>Апостол: </i></p>
<p><i>Ряд.: 2 Кор. 181 зач.</i><p><b>Друге Послання Апостола Павла до Корінтян 6, 1-10.</b>
<p><i>1</i>. Браття, як співробітники благаємо вас благодаті Божої не приймати марно. <i>2</i>.  Бо каже:
<p>Сприятливого часу я вислухав тебе
<br>і в день спасіння я поміг тобі.
<p>Ось тепер – час сприятливий, ось тепер .– день спасіння. <i>3</i>. Не даємо нікому ніякої нагоди до спотикання, щоб не виставляти на глум наше служіння; <i>4</i>. але в усьому показуємо, що ми слуги Божі, у великій терпеливості, у скорботах, у бідах, у великій тісноті, <i>5</i>. під бичуванням, у темницях, у заколотах, у трудах, у недосипаннях, у постах, <i>6</i>. у чистоті, у знанні, у довготерпеливості, у лагідності, у Святому Дусі, у щирій любові, <i>7</i>. у слові правди, в силі Божій, у зброї справедливости в правиці й лівиці; <i>8</i>. у славі й безчесті; у наклепах і в добрій славі; як обманці, однак правдиві; <i>9</i>. як незнані, але добре знані; як ті, що вмирають, але все живі; як карані, та не убиті; <i>10</i>. як сумні, та завжди веселі; як бідні, але багатьох збагачують; як ті, що нічого не мають, але все посідають.
<p><i>Перед Воздвиж.: Гал. 215 зач.</i><p><b>Послання Апостола Павла до Галатів 6, 11-18.</b>
<p><i>11</i>. Браття, гляньте, якими буквами пишу вам власною рукою. <i>12</i>. Ті, що хочуть похвалятися, що вони гарні тілом, силують вас обрізатися, щоб тільки уникнути переслідування за хрест Христа. <i>13</i>. Бо навіть обрізані, не зберігають закону, але хочуть, щоб ви обрізувалися, щоб їм хвалитися вашим тілом. <i>14</i>. Мене ж не доведи, Боже, чимсь хвалитися, як тільки хрестом Господа нашого Ісуса Христа, яким для мене світ розп'ятий і я – світові; <i>15</i>. бо ні обрізання, ні необрізання є чимсь, але нове сотворіння. <i>16</i>. На всіх тих, що ходитимуть за цим правилом, мир і милосердя на них і на Ізраїля Божого.
<p><i>17</i>. А втім, віднині нехай ніхто мені не завдає клопоту, бо я ношу на моїм тілі рани Ісуса.
<p><i>18</i>. Благодать Господа нашого Ісуса Христа нехай буде з вашим духом, брати. Амінь.
<p>__________</p>
<p><i>Алилуя, глас 1:</i> Возніс Я вибраного з людей Моїх, єлеєм святим Моїм помазав його. <i>(Пс. 88,20-21).</i></p>
<p><i>Стих:</i> Бо рука Моя заступить його і рам’я Моє укріпить його <i>(Пс. 88,22).</i></p>
<p>__________</p>
<p><i>Євангеліє: </i></p>
<p><i>Ряд.: Мт. 105 зач.</i><p><b>Євангеліє від Матея 25, 14-30.</b>
<p>Сказав Господь притчу оцю:
<p><i>14</i>. І царство небесне буде мов той чоловік, що, пускаючись у дорогу, прикликав своїх слуг і передав їм своє майно. <i>15</i>. Одному він дав п'ять талантів, другому – два, а третьому – один, кожному за його здібністю, і від'їхав.
<p><i>16</i>. Той, що взяв п'ять талантів, негайно пішов і орудував ними, і придбав других п'ять талантів. <i>17</i>. Так само і той, що взяв два, також придбав два других. <i>18</i>. А той, що взяв один, пішов, викопав у землі яму і сховав гроші пана свого.
<p><i>19</i>. По довгім часі приходить пан слуг тих і зводить з ними рахунок. <i>20</i>. Приступив той, що узяв був п'ять талантів, і приніс других п'ять талантів:
<p>– Мій пане, каже, ти мені дав п'ять талантів, ось я придбав других п'ять талантів.
<p><i>21</i>. Сказав до нього його пан:
<p>– Гаразд, слуго добрий і вірний. Ти був вірний у малому, поставлю тебе над великим. Увійди в радість пана твого.
<p><i>22</i>. Приступив і той, що взяв був два таланти й каже:
<p>– Пане, два таланти дав ти мені. Ось других два придбав я.
<p><i>23</i>. Сказав до нього пан його:
<p>– Гаразд, слуго добрий і вірний! Ти був вірний у малому, поставлю тебе над великим. Увійди в радість пана твого.
<p><i>24</i>. Приступив і той, що взяв був один талант, і каже:
<p>– Пане, знав я тебе, що ти жорстокий чоловік: жнеш, де не сіяв, і збираєш, де не розсипав. <i>25</i>. Тому, зо страху я пішов і закопав талант твій у землю. Ось він – маєш твоє.
<p><i>26</i>. Озвався його пан і каже до нього:
<p>– Лукавий слуго й лінивий! Ти знав, що я жну, де не сіяв, і збираю, де не розсипав. <i>27</i>. Тож треба було тобі дати мої гроші торгівцям, і я, вернувшись, взяв би своє з відсотками. <i>28</i>. Візьміть, отже, талант від нього й дайте тому, хто має десять. <i>29</i>. Бо кожному, хто має, додасться, і він матиме над міру; а в того, хто не має, візьмуть і те, що має. <i>30</i>. А нікчемного слугу того викиньте в темряву кромішню. Там буде плач і скрегіт зубів.
<p><i>Перед Воздвиж.: Йо. 9 зач.</i><p><b>Євангеліє від Йоана 3, 13-17.</b>
<p><i>13</i>. Сказав Господь: Ніхто не зійшов на небо, крім того, хто зійшов з неба: Син чоловічий. <i>14</i>. І як Мойсей підняв змія в пустині, так Син чоловічий має бути піднесений, <i>15</i>. щоб кожен, хто вірує у нього жив життям вічним.
<p><i>16</i>. Бог бо так полюбив світ, що дав Сина свого єдинородного, щоб кожен, хто вірує в нього, не загинув, але жив життям вічним. <i>17</i>. Бо Бог не послав у світ Сина, щоб світ засудити, але щоб ним спасти світ. 
<p>__________</p>
<p><i>Замість </i>Достойно, <i>приспів:</i> Величай, душе моя, з неплідної народжену Діву Марію.</p>
<p><i>І ірмос, глас 8:</i> Чуже матерям дівство і чудне дівам дітородження. На Тобі, Богородице, обоє довершилося. Тому Тебе ми, всі племена землі, безустанно величаємо.</p>
<p><i>Причасний:</i> Хваліте Господа з небес, хваліте його в вишніх. <i>(Пс. 148,1).</i> Чашу спасення прийму і ім’я Господнє призову. <i>(Пс. 115,4).</i> Алилуя, <i>тричі</i>.</p>
<p>&nbsp;<hr />
<p><b>2 Кр. 6, 1–10. «Як ті, що нічого не мають, а все посідають»</b>
<p>Не осуджуючи когось, а навіть самих себе, погляньмо, яким є наше життя. Ми постійно чогось прагнемо, щось шукаємо, щось хочемо здобути. Здобуваємо одне, і це приносить нам втіху декілька годин, днів, тижнів чи місяців. І тоді здобуваємо наступні нескорені вершини. Здобуваємо їх і знову цим не задовольняємось. І так до безконечности можна здобувати, але не мати з того втіхи, якщо не зрозуміти, що найцінніше, що можемо мати у цьому житті, це Бога.
<p>Ким були святі? Вони були і матеріально бідні, і багаті, але ні одне, ні друге ніколи не ставало їм на перешкоді. Вони розуміли, що ніщо земне не зможе задовольнити їх. Вони розуміли, будь-що, що вони мають, їх ніколи не збагатить, що тільки Бог їм дасть все потрібне для їхнього правдивого щастя. На прикладі мучеників бачимо, що в них відбирали майно, почесті, посади, навіть життя, а вони ніколи не мали страху, бо знали, що найцінніше – Бога – в них ніхто і ніщо не може забрати. <b>Пам’ятаймо, що посідаючи Бога, посідаємо все, бо лише Бог має в собі все. </b>
<p>&nbsp;
<p><b>Мт. 25, 14-30. «Прикликав своїх слуг і передав їм своє майно».</b>
<p>Господь, який творить людину, передає їй у часі цього творіння «своє майно» – свій образ. Євангеліє оповідає про таланти, які отримують люди. Один отримує п’ять талантів, другий – два таланти, третій – один.
<p>Це символічні числа. Остаточно талант – це наш образ Божий, який ми отримали й носимо в собі. Кожен отримав від Бога в повноті цей талант, цей скарб, яким є наше життя. Бог дарував нам частину цього свого майна, цього буття, цього життя. Як це важливо – уміти оцінити, що ми отримали.
<p>Ми часто маємо претензії, заздрість, що хтось інший щось має. І це стосується абсолютно кожного. Усі, буває, думаємо, що хтось має те, чого не маю я. Але ж Бог обдарував кожного тим, що йому було найбільше потрібно для його добра, дав людині найбільший талант – Божий образ.
<p><b>Погляньмо на наше життя, як на великий Божий талант, який ми отримали. Як на скарб, який Бог дав кожному з нас! </b>
<p>&nbsp;<p><b>Владика Венедикт (Алексійчук)</b>