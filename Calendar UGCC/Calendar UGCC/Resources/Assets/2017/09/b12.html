<p><b>Вересень 12 (30) Вівторок</b></p>
<p>Свв. патріархів Царгородських, Олександра, Йоана і Павла Нового.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами, * і Тобі вистачає свідчення Господнє, предтече, * бо Ти показався воістину і від пророків чесніший, * бо у струях сподобився хрестити Проповіданого. * Тому за істину пострадав Ти, радуючися, * благовістив Ти і тим, що в аді, Бога, явленого в тілі, * що взяв гріх світу і подає нам велику милість.</p>
<p>Слава: <i>Кондак, глас 5:</i> Предтечі славне усікновення було якось божественним задумом, * щоб і тим, що в аді, проповів Спасове пришестя. * Нехай, отже, ридає Іродія, що випросила беззаконне вбивство, * бо возлюбила не закон божий, ні живий вік, * але – лукавий і дочасний.</p>
<p>I нині: <i>Богородичний, глас 5:</i> Радуйся, двері Господні непроходимі, * радуйся, стіно і покрове тих, що прибігають до Тебе, * радуйся, пристане, бурями не навіщувана * і подружжям незаймана, що родила плоттю Творця Твого і Бога. * Молитись не переставай за тих, що оспівують * і поклоняються різдву Твоєму.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: Гал. 204 зач.</i></p>
<p><b>Послання Апостола Павла до Галатів 2, 21 - 3, 7.</b>
<p><i>21</i>. Браття, я не відкидаю Божої благодаті: бо коли оправдання через закон, тоді Христос умер даремно.
<p><i>1</i>. О нерозумні галати! Хто вас зачарував, вас, у яких перед очима був зображений Ісус Христос розп'ятий? <i>2</i>. Одне лиш хочу від вас знати: чи ви прийняли Духа, виконуючи діла закону, чи тому що повірили проповіді? <i>3</i>. Невже бо ви такі безглузді? Почавши духом, завершуєте тепер тілом? <i>4</i>. Невже ви стільки терпіли марно? Коли б лиш марно! <i>5</i>. Чи той, хто дає вам Духа і творить чудеса між вами, робить це завдяки ділам закону, чи тому що ви повірили проповіді? <i>6</i>.  Як Авраам увірував у Бога, і це було зараховано йому за оправдання, <i>7</i>. знайте, що ті, що мають віру – правдиві діти Авраама. 
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: Мр. 22 зач.</i></p>
<p><b>Євангеліє від Марка 6, 1-7.</b>
<p><i>1</i>. Одного разу прийшов Ісус у свою батьківщину, і слідом за ним пішли його учні. <i>2</i>. Як же настала субота, він почав навчати у синагозі; багато з тих, що його слухали, дивувалися, кажучи:
<p>– Звідкіль оте в нього? Що то за мудрість, що йому дана, і такі чуда, що діються його руками? <i>3</i>. Хіба він не тесля, син Марії, брат Якова, Йосифа, Юди та Симона? І сестри його – хіба не тут між нами?
<p><i>4</i>. І брали йому це за зле. Але Ісус промовив до них:
<p>– Нема пророка без пошани, як тільки у своїй країні, між власною родиною та у своєму домі. <i>5</i>. І не міг зробити там ніякого чуда, лише вилікував деяких недужих, поклавши на них руки; <i>6</i>. І дивувався їх невірству. І ходив кругом по селах і навчав.
<p><i>7</i>. Покликав він дванадцятьох і став їх посилати по двох, даючи їм владу над нечистими духами. 
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Гл. 2, 21 – 3, 7. «Бо коли законом оправдання, то тоді Христос умер даремно»</b>
<p>Чому апостол Павло такий категоричний? Бо вказує на основу християнської віри, що людина спасається не своїми зусиллями і стараннями, а що спасення людині подарував Бог. Бачимо, що через усю історію Старого Завіту людина прагнула виконати закон перед Богом і не могла. Бо не була здатна до цього через свою гріховну природу, яку унаслідувала від Адама і Еви. Ісус Христос як одночасно досконалий Бог і людина, міг цю прірву, яка постала між Богом і людиною, «засипати», міг цю людську природу піднести до божественного життя. 
<p>І тому в нашому житті ми мали б робити все, що в наших силах, але маємо розуміти, що нашими зусиллями і стараннями ми не можемо дати собі ради. Саме Господь обдаровує нас благодаттю, досконалістю і святістю. <p><b>Ми не своїми силами, а Божою благодаттю можемо творити великі діла на цій землі! </b>
<p>&nbsp;
<p><b>Мр. 6, 1-7. «І заходився їх посилати по двох, даючи їм владу над нечистими духами».</b>
<p>У покликанні апостолів не можемо знайти ніякої логіки чи розуміння, чому саме їх покликав Господь, адже було багато більш освічених, мудріших: фарисеї, садукеї, книжники. Але Бог вибрав їх, звичайних людей, здебільшого рибалок, та сповнив божественною силою. Завдяки цьому покликанню сьогодні у світі є більше як мільярд християн, і це почалося лише 2 тисячі років тому.
<p>Бог дав апостолам силу відповісти на це покликання, і так є в житті кожного з нас. Бог кличе нас до цього праведного життя, коли ми отримуємо ласку святого Хрещення. Коли ми сповідаємося, причащаємося, молимося, Бог сповнює нас силою жити свято і праведно. Силою, щоб панувати, мати владу над нечистими духами. Завдяки цій силі жодні найбільш складні, драматичні, проблематичні обставини не можуть нас знищити духовно. Подібно до свічки: якою б сильною не була темрява, вона не може її затемнити. Так і обставини ніколи не можуть керувати нами.
<p>Яскравим прикладом є життя святих: вони завжди панували над обставинами, хоча їх могли навіть знищувати тілесно, відбирати їм життя.
<p><b>Апостолам Господь дав владу над нечистими духами, тому й ми маємо цю владу повсякчас, каже про це й апостол Павло: «Усе можу в укріпляючому мене Христі». </b>
<p>&nbsp;<p><b>Владика Венедикт (Алексійчук)</b>