<p><b>Вересень 16 (3) Субота</b></p>
<p>Св. свщмч. Антима, єп. Нікомидійського.</p>
<p>Прп. Теоктиста, спосника великого Євтимія.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: 1 Кор. 132 зач.</i></p>
<p><b>Перше Послання Апостола Павла до Корінтян 4, 17 - 5, 5.</b>
<p><i>17</i>. Браття, я послав вам Тимотея, мою улюблену і вірну в Господі дитину; він нагадає вам мої в Христі дороги, як я навчаю скрізь у кожній церкві. <i>18</i>. Деякі возгодріли, наче б я не мав прийти до вас уже більше. <i>19</i>. Але я незабаром до вас прийду, коли Господня на те воля, і пізнаю не лиш слова загорділих, але й діла їх. <i>20</i>. Бо Царство Боже не у словах, але у вчинках. <i>21</i>. Чого хочете: щоб я прийшов до вас з палицею чи з любов'ю та духом лагідности?
<p><i>1</i>. Скрізь чути, що між вами є розпуста, і то така розпуста, якої і між поганами нема: хтось має за жінку батькову жінку! <i>2</i>. Ви ж наповнилися гордощами, хоч повинні б сумувати, щоб виключити з-посеред себе того, хто допустився цього вчинку. <i>3</i>. Бо я, неприявний тілом, але присутній духом, уже засудив того, хто таке вчинив, так, якби я був присутній, <i>4</i>. коли в ім'я Господа нашого Ісуса зберетесь ви і дух мій, силою Господа нашого Ісуса, <i>5</i>. щоб видати такого сатані на погибіль тіла, щоб спасся дух у день Господній.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Мт. 97 зач.</i></p>
<p><b>Євангеліє від Матея 24, 1-13.</b>
<p><i>1</i>. Того часу приступили до Ісуса учні його, щоб показати йому храмові будівлі. <i>2</i>. Він у відповідь сказав їм:
<p>– Чи бачите все це? Істинно кажу вам: не лишиться тут камінь на камені, який не був би перевернений.
<p><i>3</i>. І коли він сів на Оливній горі, його учні приступили до нього насамоті й питали:
<p>– Скажи нам, коли це буде і який буде знак твого приходу й кінця світу?
<p><i>4</i>. Ісус у відповідь мовив їм:
<p><i>5</i>. – Глядіть, щоб ніхто не звів вас. Багато бо прийде в моє ім'я, що будуть казати: я Христос, і зведуть багатьох. <i>6</i>. Ви почуєте про війни та воєнні поголоски; глядіть же, не тривожтесь, бо треба, щоб це все сталось, але це ще не кінець. <i>7</i>. Народ бо на народ повстане і царство на царство. Голод, чума та землетруси будуть по різних місцях, <i>8</i>. та все це – початок страждання.
<p><i>9</i>. Тоді видадуть вас на муки й уб'ють вас; вас будуть ненавидіти всі народи імени мого ради. <i>10</i>. Багато тоді спокусяться і видаватимуть один одного й будуть ненавидіти один одного. <i>11</i>. Чимало лжепророків устане і зведуть багато людей. <i>12</i>. Тому, що розбуяє беззаконня, любов багатьох охолоне. <i>13</i>. Але хто витримає до останку, той спасеться. 
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 4, 17 – 5, 5. «Бо Царство Боже не у слові, а в силі»</b>
<p>Сучасний світ перевантажений інформацією. Ми постійно чуємо ті чи ті слова з телебачення, читаємо слова в газетах, Інтернеті, чуємо їх від інших людей. Напевно, ще ніколи в історії пересічна людина не мала стільки інформації, яку могла отримати без зусиль, як це можемо ми сьогодні. Але бачимо, що часто ці слова нас не зачіпають, навіть коли повторюються багато разів. Той надмір інформації частіше чинить нас байдужими, аніж уважними. 
<p>Тому апостол каже, що не слова важливі, а вчинки. Зважаючи на сьогодення, можемо сказати, що важливо не про що говорять політики, а як вони чинять. Важливо не що говорить Президент, а як він живе. Так само і в нашому християнському житті. Питання не в тому, про що ми говоримо як християни. Хтось може і красномовно говорити, але найпромовистішими все одно будуть наше життя і вчинки. <b>Пильнуймо, щоб ніколи не розходились наші слова і вчинки!</b>
<p>&nbsp;
<p><b>Мт. 24, 1-13. «Хто витримає до останку, той спасеться».</b>
<p>Цей уривок Євангелія говорить нам про останні часи, коли народ повстане на народ, будуть землетруси, різні страхіття... Кожен із нас мав би пам’ятати, що ці часи точно настануть, бо ж так промовив Господь. Але водночас слід пам’ятати, що вже й тепер кожна хвилина нашого життя, яка минає, є останньою і не повториться в майбутньому.
<p>Важливо все наше життя сприймати в такому вимірі – що кожна його хвиля дарована нам Богом. І чи ситуація нам приємна, чи ні – приймати її як таку, що є від Бога. Хоч, як бачимо зі свого життєвого досвіду, радісні хвилини ми хочемо затримати, а сумних швидше позбутись і забути про них. 
<p>Але ж коли хворий іде до лікаря, то не питає, чи ліки, які той призначив, гіркі чи солодкі, а якнайшвидше купує їх в аптеці та приймає, щоб одужати.
<p>Так само й Бог посилає в цьому житті все, щоб нас вилікувати, зцілити, перемінити, освятити й зробити учасниками Небесного Царства. Інколи, як і в затяжній хворобі, потрібен час, щоб цілком одужати або, мовою сьогоднішнього Євангелія, перетерпіти.
<p>Господь не каже: «Коли хто буде молитися, постити, робити добрі діла, то спасеться». Це все потрібне й важливе, але Він каже нам: «Хто перетерпить». Значить, треба терпеливо молитися, терпеливо постити, терпеливо робити добрі діла. Бо можна це успішно робити, але якогось часу зупинитися. <b>Будьмо витривалі у своєму подвизі – і так ми спасемося!</b>
<p>&nbsp;<p><b>Владика Венедикт (Алексійчук)</b>