<p><b>Вересень 9 (27) Субота</b></p>
<p>Прп. Пімена.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: 1 Кор. 130 зач.</i></p>
<p><b>Перше Послання Апостола Павла до Корінтян 4, 1-5.</b>
<p><i>1</i>. Браття, нехай кожний уважає нас як слуг Христових і завідувачів тайн Божих. <i>2</i>. Тому від завідувачів вимагається, щоб кожний з них був вірний. <i>3</i>. Для мене то найменша річ, чи ви мене судите, чи який суд людський; ба й я сам себе не суджу. <i>4</i>. Хоч я не почуваюсь ні в чому винний, це не значить, що я виправданий. Хто мене судить – це Господь. <i>5</i>. Не судіть отже, нічого передчасно, поки Господь не прийде й не освітить те, що скрите в темряві, та виявить задуми сердець, і тоді кожному хвала буде від Бога.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Мт. 93 зач.</i></p>
<p><b>Євангеліє від Матея 23, 1-12.</b>
<p><i>1</i>. Того часу сказав Ісус до народу й до своїх учнів:
<p><i>2</i>. На сідалищі Мойсея сіли книжники та фарисеї. <i>3</i>. Робіть і зберігайте все, що вони скажуть вам, але не робіть, як вони роблять. Бо вони говорять, а не роблять.
<p><i>4</i>. В'яжуть тяжкі, не під силу тягарі і кладуть людям на плечі; самі ж і пальцем своїм рушити не хочуть. <i>5</i>. Усі свої діла вони роблять на те, щоб бачили їх люди; поширюють свої філактери й побільшують свої китиці. <i>6</i>. Люблять перші місця на бенкетах і перші сидження в синагогах <i>7</i>. та вітання на майданах многолюдних, щоб люди звали їх: учителю!
<p><i>8</i>. Ви ж не давайте себе звати: учителю; один бо ваш Учитель, а ви усі брати. <i>9</i>. Та й отця собі теж не йменуйте на землі: один бо у вас Отець – той, що на небі. <i>10</i>. Ані наставниками не давайте себе називати, один бо ваш Наставник – Христос. <i>11</i>. Найбільший з вас хай буде вам слугою.
<p><i>12</i>. Хто себе вивищить, той буде принижений, а хто себе принизить, той буде вивищений.
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 4, 1–5. «Тож не судіть нічого перед часом, поки Господь не прийде й не освітить те, що скрите в темряві»</b>
<p>Завжди, хай навіть на підсвідомому рівні, ми оцінюємо людей, вішаємо на них етикетки: друзі–недруги, близькі–далекі, цікаві–нецікаві, корисні–некорисні… і так до безконечності. Але ж ми не знаємо, якою буде ця людина завтра, можливо, кращою або гіршою для нас та для інших. 
<p>Коли ми судимо когось, то не знаємо до кінця мотивації його поведінки. Відтак будьмо певні, що яким би точним наш засуд нам не виглядав, правдиві мотиви особи знає тільки Бог. <b>Спробуймо сприймати людей такими, які вони є, і намагаймося не судити, а віддати суд Богові, бо він належить тільки Йому. </b>
<p>&nbsp;
<p><b>Мт. 23, 1-12. «Хто себе вивищить, той буде принижений».</b>
<p>Ми дуже часто хочемо чогось досягти, кимось бути, але зазвичай перебуваємо між двома полюсами: з одного боку – почуття своєї маловартісності, а з іншого – почуття особливої значимості. А причиною першого й другого відчуття є нерозуміння того, що наша вартість є в Господі, який нас створив і відкупив.
<p>У цьому євангельському уривку, коли Господь каже про те, щоб не називати Його ні учителем, ні отцем, ні наставником, то звертає увагу, що учительство, отцівство та наставництво не є самодостатніми, а мають походити від Бога.
<p>Ми є наставниками на землі лише тоді, коли Господь наставляє когось через нас. Священнослужителів називають отцями не як подавців і джерело батьківства, а як тих, що черпають батьківство від Бога і передають це божественне життя.
<p>І ось Господь каже, що хто себе вивищить, той буде принижений, а хто принизить себе, той буде вивищений. Наше вивищення – це те, що ми через себе даємо вивищитися Богові, через наше життя належить слава Богові. <b>Важливо давати Богові можливість вільно діяти через нас.</b> Святі не були суперменами, «над людьми», але через них явилася божественна сила, божественна благодать, божественна міць.
<p>&nbsp;<p><b>Владика Венедикт (Алексійчук)</b>