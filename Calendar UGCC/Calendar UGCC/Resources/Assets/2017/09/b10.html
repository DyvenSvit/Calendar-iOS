<p><strong>Вересень 10 (28) Неділя</strong></p>
<p><i>Неділя 14-та по Зісланні Святого Духа. Глас 5. Єв. 3.</i></p>
<p><span>Прп. Мойсея Мурина. Св. Августина, єп. Іппонського. Св. мч. Гебре Михаїла, пресвітера етіопського. Собор прпп. отців Печерських, що спочивають у дальніх печерах.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 5:</i> Собезначальне Слово Отцю і Духові,* від Діви роджене на спасення наше,* оспіваймо, вірні, і поклонімся,* бо благоволив плоттю зійти на хрест* і смерть перетерпіти, і воскресити умерлих* славним воскресенням своїм.</p>
<p>Слава:<i> Кондак, глас 5:</i> До аду, Спасе мій, зійшов Ти* і врата сокрушив Ти як всесильний,* умерлих як Творець воскресив з собою* і смерти жало сокрушив Ти,* і Адам від клятви ізбавився, Чоловіколюбче.* Тому і всі зовемо: Спаси нас, Господи.</p>
<p>І нині:<i> Богородичний, глас 5:</i> Радуйся, двері Господні непроходимі,* радуйся, стіно і покрове тих, що прибігають до Тебе,* радуйся, пристане, бурями не навіщувана* і подружжям незаймана, що родила плоттю Творця твого і Бога.* Молитись не переставай за тих, що оспівують* і поклоняються різдву Твоєму.</p>
<p><i>Прокімен, глас 5: </i>Ти, Господи, захорониш нас і збережеш нас від роду цього і повік <i>(Пс. 11,8).</i></p>
<p><i>Стих:</i> Спаси мене. Господи, бо не стало праведного <i>(Пс. 11,2).</i></p>
<p>__________</p>
<p><i>Апостол: 2 Кор. 170 зач.</i></p>
<p><b>Друге Послання Апостола Павла до Корінтян 1, 21 - 2, 4.</b>
<p><i>21</i>. Браття, той, хто утверджує нас з вами у Христі і хто помазав нас, то Бог, <i>22</i>. який поклав на нас свою печать і дав у наші серця завдаток Духа.
<p><i>23</i>. Я ж призиваю Бога на мою душу, що я, щадячи вас, не прийшов більш у Коринт. <i>24</i>. Не наче б ми панували над вашою вірою, але ми хочемо співпрацювати вам на радість; бо ви щодо віри стоїте твердо. 
<p><i>1</i>. Я постановив не приходити до вас знов у смутку; <i>2</i>. бо коли я вам завдаю смутку, хто мене розважить, як не той, що зазнає від мене смутку? <i>3</i>. Написав я, отже, щоб, коли прийду, не мати смутку від тих, від кого мені належалася б радість; бо я відносно вас певний, що моя радість – радість усіх вас. <i>4</i>. З великого бо горя та туги серця писав я вам, і крізь ревні сльози, не щоб ви сумували, але щоб знали мою любов до вас надмірну.
<p>__________</p>
<p><i>Алилуя, глас 5:</i> Милості твої, Господи, повік оспівуватиму, сповіщу з роду в рід істину твою устами моїми <i>(Пс. 88,2).</i></p>
<p><i>Стих:</i> Бо сказав Ти: Повік милість збудується, на небесах приготовиться істина твоя <i>(Пс. 88,3).</i></p>
<p>__________</p>
<p><i>Євангеліє: Мт. 89 зач.</i></p>
<p><b>Євангеліє від Матея 22, 1-14.</b>
<p><i>1</i>. Сказав Господь притчу оцю:
<p><i>2</i>. Царство небесне схоже на царя, що справив своєму синові весілля. <i>3</i>. Він послав своїх слуг кликати запрошених на весілля, але вони не хотіли прийти. <i>4</i>. Тоді він знову послав інших слуг, кажучи:
<p>– Скажіть запрошеним: ось я зготував обід мій, зарізано волів та годовану худобу, все готове, ідіть на весілля.
<p><i>5</i>. Та вони ним знехтували й пішли геть, хто на власне поле, хто до свого крамарства; <i>6</i>. інші ж, схопивши слуг, знущалися з них і вбили. <i>7</i>. Розгнівався цар і вислав військо, яке вигубило тих убивців, а їхнє місто спалило. <i>8</i>. Тоді він мовив своїм слугам:
<p>– Обід готовий, але запрошені були негідні. <i>9</i>. Підіть, отже, на роздоріжжя, і кого лише здибаєте, кличте на весілля.
<p><i>10</i>. Вийшли ці слуги на дороги й зібрали всіх, кого тільки спіткали, і злих і добрих, так що весільна світлиця була повна гостей. <i>11</i>. Як же ввійшов цар, щоб подивитися на гостей, побачив там чоловіка, що не був убраний у весільну одіж, <i>12</i>. і сказав до нього:
<p>– Як ти ввійшов сюди, друже, не маючи весільної одежі?
<p><i>13</i>. Той мовчав. Тоді цар промовив до слуг:
<p>– Зв'яжіть йому ноги й руки й киньте геть у темряву кромішню. Там буде плач і скрегіт зубів.
<p><i>14</i>. Багато бо покликаних, але мало вибраних.
<p>__________</p>
<p><i>Причасний, глас 5:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 1, 21 – 2, 4. «Хто утверджує нас з вами во Христі й хто помазав нас, то Бог»</b>
<p>Господь наш Ісус Христос через свою смерть і воскресення утвердив нас у покликанні до життя вічного й до Царства Небесного. Тому ніякі наші недоліки, невдачі чи падіння не мають нас збивати з тієї дороги і до того, що нам Бог приготував. Звичайно, наші недоліки, невдачі, падіння знову і знову знеохочують нас, і ми опускаємо руки в тяжких життєвих ситуаціях. Але довіра до Бога – це те єдине, що нам дає силу витривало йти вперед. 
<p>Коли подивитись на приклад святих, то вони також не були ідеальними, кожен із них мав якісь хиби. Всі вони без винятку каялись перед Богом за свої падіння. Але вони добре усвідомлювали те, що Бог повірив у них, вони жили цією вірою і тому витривало йшли до Господа. <b>Не забудьмо, що навіть коли ми знеохотились в собі, або ж в інших особах, Бог надалі вірить, що наше, як і інших осіб, освячення і спасення є можливе.</b>
<p>&nbsp;
<p><b>Мт. 22, 1-14. «Багато бо покликаних, але вибраних мало».</b>
<p>Це Євангеліє оповідає притчу, де порівнює Небесне Царство з весіллям, яке цар справив для свого сина. Він кличе запрошених на свято, але вони не приходять: кожен має якусь іншу справу.
<p>Часто ми, як ті запрошені, знаємо, як би мали жити, але не відгукуємося на Боже запрошення, відкладаємо на пізніше досконалість свого християнського життя, і кожен знаходить собі виправдання.
<p>Скажімо, якщо поглянути на наш день, то скільки часу ми присвячуємо Богові? Чи досить, аби засмакувати те Небесне Царство, яке нам приготоване у вічності? І саме тому Господь вказує, що багато покликаних. Що значить – багато? Це всі покликані, кожний із нас покликаний у кожну хвилю нашого життя ставати учасником цього Царства, цієї царської гостини, цього божественного життя.
<p>Однак замість того щоб всеціло жити думками про Царство, ми здебільшого переймаємося земним буттям, тілесним справами. Навіть своїх ближніх чи саму себе людина сприймає на тілесному рівні, забуваючи про духовний. Кожна особа покликана насамперед до життя в Бозі, до життя в Дусі.
<p>Бог запрошує нас у кожну хвилю нашого життя ставати учасниками Його Царства. <b>Господь каже, що вибраних мало, тому що кожен сам вибирає, чи відповісти на Боже запрошення, чи ні.</b>
<p>&nbsp;<p><b>Владика Венедикт (Алексійчук)</b>