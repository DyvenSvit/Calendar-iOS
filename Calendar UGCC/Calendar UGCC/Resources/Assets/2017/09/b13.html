<p><b>Вересень 13 (31) Середа</b></p>
<p><b>† Положення чесного пояса Пресвятої Владичиці нашої Богородиці.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Богородице приснодіво, людей покрове, * Ти ризу й пояс пречистого Твого тіла * як загороду могутню городу Твоєму дарувала * безсіменним різдвом Твоїм, нетлінною перебуваючи. * В Тобі бо природа обновляється і час. * Тому молимо Тебе, мир городу Твоєму дарувати * і душам нашим велику милість.</p>
<p>Слава, і нині: <i>Кондак, глас 2:</i> Пояс Твій чесний, що огорнув богоприйомне лоно Твоє, Богородице, * це сила необорна городу Твого і скарб дібр невичерпний, * єдина Мати-Приснодіво.</p>
<p>Прокімен, глас 3, пісня Богородиці: Величає душа моя Господа і возрадувався дух мій у Бозі, Спасі Моїм <i>(Лк. 1,46-47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________</p>
<p><i>Апостол: </i></p>
<p><i>Ряд.: Гал. 207 зач.</i><p><b>Послання Апостола Павла до Галатів 3, 15-22.</b>
<p><i>15</i>. Браття, по-людському говорю, навіть людського заповіту, ствердженого як слід, ніхто не може скасувати чи до нього що додати. <i>16</i>.  Обітниці ж були дані Авраамові та його потомкові. Не сказано: потомкам, немов би говорилося про багатьох, але про одного: і твоєму потомкові, яким є Христос. <i>17</i>. Кажу бо це: заповіту, що був стверджений Богом, закон, що прийшов по чотириста тридцятьох роках, не може скасувати і, таким чином, знести обітницю. <i>18</i>. Бо коли б насліддя було від закону, воно не було б більш від обітниці; Авраамові ж Бог дарував свою ласку через обітницю.
<p><i>19</i>. Навіщо ж тоді закон? Його додано з причини переступів, доки не прийде потомство, якому була дана обітниця, проголошена ангелами через посередника. <i>20</i>. Посередника ж нема, коли є хто один; а Бог один. <i>21</i>. Хіба тоді закон проти обітниць Божих? Зовсім ні. Бо якби даний був закон, що міг оживляти, тоді справді від закону було б оправдання. <i>22</i>. Але Писання все замкнуло під гріхом, щоб віруючим була дана обітниця з віри в Ісуса Христа.
<p><i>Богородиці: Євр. 320 зач.</i><p><b>Послання Апостола Павла до Євреїв 9, 1-7.</b>
<p><i>1</i>. Браття, перший завіт мав також свої установи щодо служби і мав святиню земну. <i>2</i>. Споруджено бо перший намет, де були світильник, стіл і хліби предложення; він зветься Святе. <i>3</i>. За другою завісою був намет, званий Святе святих, <i>4</i>. зо золотим жертовником для палення пахучого кадила та кивотом завіту, що був увесь покритий золотом; у ньому був золотий посуд з манною, розцвіле жезло Арона й таблиці завіту. <i>5</i>. Зверху же над ним були херувими слави, що крильми отінювали престол умилостивлення. Але про це не час тепер говорити докладно.
<p><i>6</i>. І от як усе це так було уряджено, в перший намет увіходили завжди священики, виконуючи службу; <i>7</i>. в другий же раз на рік – лише первосвященик, і то не без крови, яку приносив за свої і людські провини. 
<p>__________</p>
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс.</i> <i>131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________</p>
<p><i>Євангеліє: </i></p>
<p><i>Ряд.: Мр. 23 зач.</i><p><b>Євангеліє від Марка 6, 7-13.</b>
<p><i>7</i>. В той час покликав Ісус дванадцятьох і став їх посилати по двох, даючи їм владу над нечистими духами. <i>8</i>. І наказав їм, щоб нічого не брали на дорогу, крім самої палиці, ні хліба, ні торбини, ні грошей у гаманець; <i>9</i>. щоб обувалися в сандали й не вдягалися в дві одежі.
<p><i>10</i>. І говорив їм:
<p>– До якого б дому ви не ввійшли, там пробувайте аж поки не вийдете звідти. <i>11</i>. А коли в якому місці вас не приймуть і не слухатимуть вас, виходячи звідтіль обтрусіть і порох з ваших ніг на свідоцтво їм.
<p><i>12</i>. Вони вийшли і проповідували покаяння, <i>13</i>. виганяли численних бісів і намащували олією чимало хворих та оздоровлювали їх.
<p><i>Богородиці: Лк. 54 зач.</i><p><b>Євангеліє від Луки 10, 38-42; 11, 27-28.</b>
<p><i>38</i>. В той час увійшов Ісус в одне село, і якась жінка, Марта на ім'я, прийняла його в хату. <i>39</i>. Була у неї сестра, що звалася Марія; ця, сівши в ногах Господа, слухала його слова. <i>40</i>. Марта ж клопоталася, услуговуючи всіляко. Підійшла вона й каже:
<p>– Господи, чи тобі байдуже, що сестра моя лишила мене саму служити? Скажи їй, щоб мені помогла.
<p><i>41</i>. Озвався Господь до неї і промовив:
<p>– Марто, Марто, ти побиваєшся і клопочешся про багато, одного ж потрібно. <i>42</i>. Марія вибрала кращу частку, що не відніметься від неї.
<p><i>27</i>. Коли він говорив це, якась жінка підняла голос з-між народу і сказала до нього:
<p>– Щасливе лоно, що тебе носило, і груди, що тебе кормили. <i>28</i>. Він озвався:
<p>– Щасливі ті, що слухають слово Боже і зберігають його.
<p>__________</p>
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі</i>.</p>
<p>&nbsp;<hr />
<p><b>Гл. 3, 15–22. «Посередника ж нема, коли є хтось один; а Бог один»</b>
<p>Бачимо у Старому Завіті людина через посередництво жертвоприношень приносила своє покаяння перед Богом. Були священнослужителі у Храмі, які приносили ці жертви, були ті посередники, які примиряли людину з Богом. Новий Завіт відкриває щось нове. Вже немає посередників, коли з одного боку – людина, а з другого – Бог. У Ісусі Христі людина отримує цього Посередника, який є правдивим посередником, Він одночасно Бог і людина. 
<p>Саме Ісус є тим, який пов’язує людський рід з Богом. Погляньмо, яким близьким став нам Господь. Він став людиною, став одним із нас. Як кажуть отці, Бог став людиною, щоб для людини стало можливо провадити божественне життя. <b>Саме тому Бог стає людиною, щоб сподобити нас божественного життя. Лише в Ісусі Христі ми здатні до цього життя.</b> Тільки маймо відвагу жити цим божественним життям. 
<p>&nbsp;
<p><b>Мр. 6, 7-13. «Наказав їм, щоб нічого не брали на дорогу».</b>
<p>Кожен із нас завжди шукає певності у своєму житті: хоче мати освіту, працю, житло, мати осіб, яким довіряє, та багато чого іншого. Ми хочемо бути впевнені у своєму майбутньому, тому чинимо те чи інше.
<p>Виходячи з цього, бачимо, як часто, хоч і називаємося християнами, шукаємо тієї певності в людях чи обставинах. Часто ми цілком не здатні повірити Господеві і не вчимо себе мати певність у Бозі.
<p>Ніщо не є певним: люди, як і обставини, змінюються, політичні та економічні ситуації також. Жоден банк, жодна політична система не є певними, як і всі люди: сьогодні вони є нашими друзями, а завтра зраджують.
<p>Отже, нічого певного на землі знайти не можемо, тільки Господь є сталий і незмінний. Це для нас добра вказівка, щоб ми не покладалися ні на що, а в будь-яких обставинах училися шукати впевненості в Богові, довіряти Йому. Усе більше усвідомлювати, що саме <b>наша віра в Спасителя – це єдине, що може дати нам певність у житті.</b>
<p>&nbsp;<p><b>Владика Венедикт (Алексійчук)</b>