<p><strong>Вересень 11 (29) Понеділок</strong></p>
<p><i>Тиждень 15-ий по Зісланні Святого Духа.</i></p>
<p><strong>⊕ Усікновення чесної голови чесного і славного пророка, предтечі і Хрестителя Йоана.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами, * і Тобі вистачає свідчення Господнє, предтече, * бо Ти показався воістину і від пророків чесніший, * бо у струях сподобився хрестити Проповіданого. * Тому за істину пострадав Ти, радуючися, * благовістив Ти і тим, що в аді, Бога, явленого в тілі, * що взяв гріх світу і подає нам велику милість.</p>
<p>Слава: <i>Кондак, глас 5:</i> Предтечі славне усікновення було якось божественним задумом, * щоб і тим, що в аді, проповів Спасове пришестя. * Нехай, отже, ридає Іродія, що випросила беззаконне вбивство, * бо возлюбила не закон божий, ні живий вік, * але – лукавий і дочасний.</p>
<p>I нині: <i>Богородичний, глас 5:</i> Радуйся, двері Господні непроходимі, * радуйся, стіно і покрове тих, що прибігають до Тебе, * радуйся, пристане, бурями не навіщувана * і подружжям незаймана, що родила плоттю Творця Твого і Бога. * Молитись не переставай за тих, що оспівують * і поклоняються різдву Твоєму.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс.</i> <i>63,11)</i>.</p>
<p><i>Стих:</i> Вислухай, Боже, голос мій, коли молитимусь до Тебе <i>(Пс.</i> <i>63,2)</i>.</p>
<p>__________</p>
<p><i>Апостол: Ді. 33 зач.</i></p>
<p><b>Діяння Апостолів 13, 25-33.</b>
<p><i>25</i>. В тих днях, сповнивши свій шлях, Іван мовив: «Я не той, за кого ви мене вважаєте; он іде за мною той, якому я не гідний взуття розв'язати».
<p><i>26</i>. Мужі брати, сини роду Авраама, і ті між вами, що бояться Бога! Вам послане слово цього спасіння. <i>27</i>. Та мешканці Єрусалиму і князі їхні не визнали його і, засудивши його, сповнили слова пророків, які читаються щосуботи. <i>28</i>. І не найшовши в ньому ніякої вини смерти, вимагали у Пилата вбити його. <i>29</i>. А коли виконали все, що було написано про нього, зняли його з хреста й поклали до гробу. <i>30</i>. Та Бог воскресив його з мертвих, <i>31</i>. і він багато днів являвся тим, що прийшли з ним з Галилеї в Єрусалим, які й тепер свідками його перед народом. <i>32</i>. І ми звіщаємо вам ту обітницю, що була дана батькам нашим. <i>33</i>.  Бог її здійснив нам, їхнім дітям, воскресивши Ісуса, як написано у другому псалмі:
<p>Ти – мій син;
<p>я породив тебе сьогодні.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс.</i> <i>91,13)</i>.</p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс.91,14)</i>.</p>
<p>__________</p>
<p><i>Євангеліє: Мр. 24 зач.</i></p>
<p><b>Євангеліє від Марка 6, 14-30.</b>
<p><i>14</i>. В той час почув цар Ірод про Ісуса, бо ім'я його стало явним, – і казав, що Іван Христитель воскрес із мертвих, і тому чудодійні сили діють у ньому. <i>15</i>. Інші ж твердили: то – Ілля, а ще інші: то пророк – один із пророків.
<p><i>16</i>. Дочувши про те, Ірод мовив:
<p>– То Іван, якому я відтяв голову; він устав із мертвих.
<p><i>17</i>. Бо то був той Ірод, що послав був схопити Івана і зв'язав його в темниці задля Іродіяди, жінки Филипа, свого брата, бо оженився був з нею. <i>18</i>. Іван казав Іродові: 
<p>– Не личить тобі мати жінку брата твого.
<p><i>19</i>. Іродіяда ж лютилась на нього й бажала убити його, та не могла, <i>20</i>. бо Ірод боявся Івана, знаючи, що він був чоловік справедливий і святий, і беріг його. Слухаючи його, він дуже непокоївся, однак слухав його охоче.
<p><i>21</i>. Як же настав сприятливий час, коли Ірод у день свого народження справляв бенкет для своїх вельмож, тисячників та знатних галилейських, <i>22</i>. увійшла дочка тієї Іродіяди, танцювала і догодила Іродові та гостям. Цар сказав дівчині:
<p><i>23</i>.– Проси в мене, чого бажаєш, я дам тобі, хоч би й половину мого царства.
<p><i>24</i>. Вийшла вона й каже матері:
–<p> Чого маю просити?
<p>Вона ж відповіла:
<p>– Голову Івана Христителя!
<p><i>25</i>. І зараз же, увійшовши хутенько до царя, дівчина попросила:
<p>– Хочу, щоб ти дав мені негайно на полумиску голову Івана Христителя.
<p><i>26</i>. Цар вельми засмутився, та задля присяги й гостей не хотів їй відмовити. <i>27</i>. І послав цар відразу свого прибічника, наказавши йому принести голову Івана. <i>28</i>. Пішов той, відтяв йому голову у в'язниці, приніс її на полумиску й подав дівчині, а дівчина дала її матері. <i>29</i>. Учні його довідавшись про те, прийшли й узяли його тіло та поклали його до гробу.
<p><i>30</i>. Апостоли вернулися до Ісуса й розповіли йому про все, що робили й чого навчали. 
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>Та мешканці Єрусалиму і князі їхні не визнали його, а засудивши його, сповнили слова пророків, які читаються щосуботи.</b>
<p>Багато де тепер ми чуємо Боже слово. Але через свої байдужість, легковажність і розсіяність не спішимо виконувати те, що Бог нам заповідає. Але маленький непослух веде нас до великої сліпоти. Очевидно, що мешканці Єрусалиму чули слова пророків, тому що вони "читаються щосуботи". Але через те, що серце їхнє було черстве, вони не змогли розпізнати в Ісусові свого месію. Але ті, хто мав чисте серце, стали учнями Христа. Саме байдужість, інертність, легковажність, недбальство роблять наше серце черствим і нечутливим. І коли в нашому житті настане момент, коли буде важко розпізнати, що є добре і що зле, наше сумління мовчатиме.
<p>&nbsp;
<p><b>Іродіяда ж лютилась на нього й убити його бажала, та не могла, бо Ірод боявся Йоана, знаючи, що чоловік він був справедливий і святий, тож і беріг його.</b>
<p>Історія про страту Івана Хрестителя для кожного з нас може бути дуже повчальною. Не раз зло не може діяти відкрито. У цьому випадку Іродіяна, яка була опанована злою пристрастю, використовує для своїх цілей свою дочку. Якби Соломія мала свою власну волю і в першу чергу слухалася б Господа, а тоді батьків, вона би не наказала Іродові вбити Івана Хрестителя. Але для Соломії Господом була її матір. Часто нам важко є порвати емоційний зв'язок з людьми, які нам дуже близькі, і хоч ми розуміємо, що вони роблять неправильно, ми підтакуємо їм, погоджуємося з ними, попускаємо зло, а то й слухаємося їх, "бо то ж мама сказали, бо то ж тато сказали". Господь Бог чітко сказав: "Нехай в тебе не буде інших богів окрім мене". Це значить, що єдиний, кого ми повинні слухатися - наш Бог. А батьків ми повинні шанувати.
<p>Також гірко нам визнавати, що чоловіки через свою хтивість мають таку слабкість перед жінками. Багато владних чоловіків спокусилися через жінок і таким чином ворог заволодів ними. Чоловіки усвідомлюючи таку свою схильність до слабкостей, мали б краще пильнувати своє серце і завжди зберігати холодний розум. Особливо коли вони наділені владою і від них залежать долі інших людей. Так само жінки, розуміючи, що можуть бути знаряддям у чиїхось руках, не мали б цим зловживати і не наражати чоловіків на спокусу.
<p><b>Господи! Багато спокус звідусіль мене оточує. Але я покладаюся на Тебе. Пошли мені мудрості, сили, відваги. Я сприйматиму це як випробування, щоби і Ти і я пересвідчилися, що я вірний Тобі, Амінь</b>
<p>&nbsp;<p><b>Мар'ян Довганик</b>