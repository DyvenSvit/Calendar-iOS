<p><strong>Жовтень 22 (9) Неділя</strong></p>
<p><i>Неділя 20-та по Зісланні Святого Духа. Глас 3. Єв. 9. Свв. Отців VII Вселенського Собору.</i></p>
<p><strong>† Св. ап. Якова Алфеєвого.</strong></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 3:</i> Нехай веселиться небесні, нехай радуються земнії,* бо сотворив владу рукою своєю Господь,* подолав смертю смерть, первенцем мертвих став,* з безодні аду ізбавив нас і подав світові велику милість.</p>
<p><i>Тропар, глас 3:</i> Апостоле святий Якове, * моли милостивого Бога, * щоб відпущення прогрішень подав душам нашим.</p>
<p><i> Кондак, глас 3:</i> Воскрес Ти днесь із гробу, Щедрий,* і нас возвів Ти із врат смертних,* днесь Адам ликує і радується Єва,* а разом пророки з патріархами неперестанно оспівують * божественну могутність влади Твоєї.</p>
<p>Слава: <i>Кондак, глас 2:</i> Того, що твердо в душі благочестивих догмати мудрости вложив, * похвалами всі звеличаймо Якова благовісника, * бо він предстоїть владичньому престолові слави і з усіма ангелами радується, * молячися неустанно за всіх нас.</p>
<p>І нині::<i> Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс. 46,7).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2)</i></p>
<p><i>Прокімен апостола, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p>__________</p>
<p><i>Апостол: </i></p>
<p><i>Ряд.: Гал. 200 зач.</i><p><b>Послання Апостола Павла до Галатів 1, 11-19.</b>
<p><i>11</i>. Браття, сповіщаю вас, що Євангеліє, яке я вам проповідував, не від людей; <i>12</i>. бож я його не прийняв, ні навчився від людини, а через об'явлення Ісуса Христа.
<p><i>13</i>. Ви чули про мою поведінку колись у юдействі, про те, як я жорстоко гонив Божу Церкву та руйнував її. <i>14</i>. Я визначався серед багатьох ровесників з мого роду, бувши запеклим прихильником передань моїх предків. <i>15</i>. Та коли той, хто вибрав мене вже від утроби матері моєї і покликав своєю благодаттю, зволив <i>16</i>. об'явити в мені Сина свого, щоб я проповідував його між поганами, я негайно, ні з ким не радившись, <i>17</i>. не пішов у Єрусалим до тих, що були апостолами передо мною, але пішов в Арабію і потім знову вернувся в Дамаск.
<p><i>18</i>. Три роки після того пішов я у Єрусалим відвідати Кифу і пробув у нього п'ятнадцять день. <i>19</i>. Іншого ж з апостолів я не бачив, крім Якова, брата Господнього. 
<p><i>Ап.: 1 Кор. 131 зач.</i><p><b>Перше Послання Апостола Павла до Корінтян 4, 9-16.</b>
<p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.
<p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа. 
<p>__________</p>
<p><i>Алилуя, глас 3:</i> На Тебе. Господи, я уповав, щоб не посоромився навіки <i>(Пс. 30,2).</i></p>
<p><i>Стих:</i> Будь мені Богом захисником і домом прибіжища, щоб спасти мене <i>(Пс. 30,3).</i></p>
<p><i>Стих:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 30 зач.</i><p><b>Євангеліє від Луки 7, 11-16.</b>
<p><i>11</i>. В той час пішов Ісус у місто, що зветься Наїн, і з ним ішли його учні й сила народу. <i>12</i>. Коли вони наблизились до міської брами, аж ось виносили мертвого сина, єдиного в матері своєї, що була вдовою. І було з нею чимало людей з міста. <i>13</i>. Побачивши її, Господь зглянувся над нею і сказав до неї:
<p>– Не плач.
<p><i>14</i>. І, приступивши, доторкнувсь до мар, і ті, що несли, зупинились. Тоді Ісус сказав:
<p>– Юначе, кажу тобі, встань!
<p><i>15</i>. І мертвий підвівся, і почав говорити. Він віддав його матері. <i>16</i>. Страх огорнув усіх, і вони прославляли Бога й говорили:
<p>– Великий пророк устав між нами. Бог навідався до народу свого.
<p><i>Ап.: Лк. 51 зач.</i><p><b>Євангеліє від Луки 10, 16-21.</b>
<p>Сказав Господь своїм учням:
<p><i>16</i>. Хто слухає вас, мене слухав; хто гордує вами, мною гордує; а хто гордує мною, гордує тим, хто послав мене.
<p><i>17</i>. Вернулись сімдесят два з радістю, кажучи:
<p>– Господи, ба й біси коряться нам з-за твого імени.
<p><i>18</i>. Він сказав їм:
<p>– Я бачив сатану, що, наче блискавка, падав з неба. <i>19</i>. Ось я даю вам владу наступати на зміїв, скорпіонів і на всю ворожу силу – і ніщо вам не пошкодить. <i>20</i>. Одначе не радійте тому, що духи вам коряться, але радійте тому, що імена ваші записані на небі.
<p><i>21</i>. Того часу Ісус зрадів Святим Духом і промовив:
<p>– Прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося. 
<p>__________</p>
<p><i>Причасний, глас 3:</i> Хваліте Господа з небес, хваліте його в вишніх <i>(Пс. 148,1).</i> На всю землю вийшло вістування їх і до кінців вселенної глаголи їх <i>(Пс. 18,5). </i>Алилуя, <i>тричі.</i></p>
<p>&nbsp;<hr />
<b>Гл. 1, 11–19. «Євангеліє, яке я вам проповідував, не є за людською мірою»</b>
<p>Що таке Євангеліє? Це та Добра новина, яку пізнали свого часу апостоли, коли перебували з Ісусом Христом, котрий і приніс цю Новину. А саме, що зло і гріх не може вже панувати над людиною, бо в Ісусі Христі людина покликана до життя вічного, до Царства Небесного. 
<p>Євангеліє, яку ми проповідуємо, це не лише те, що ми прочитали про Ісуса Христа, почули, чи нам хтось переповів. Остаточна суть Євангелія – це те, що ми особисто зустрілись з Ісусом Христом. Який жив історично і воскрес, однак який є Богом і з яким ми можемо пережити цю зустріч кожної миті нашого життя. 
<p>Євангеліє ми не сприймаємо лише з людського досвіду, лише від людей, ніби хтось нас цьому навчив. Бо навіть коли хтось нам вказав шлях до Бога, допоміг, то зустріч із Богом, досвідчення Господа має бути в кожного з нас особисте, і тоді лиш ми стаємо правдивими носіями Євангелія. <b>Наше свідчення про Бога, наше проповідування про Нього живе настільки, наскільки ми самі живемо Богом! </b>
<p>&nbsp;
<p><b>Лк. 7, 11-16. «Юначе, кажу тобі, встань!»</b>
<p>Можемо лише собі уявити, яке горе було в цієї жінки! Вона була вдовою, значить, уже не мала чоловіка, а тепер втрачає і єдиного сина. Людина в такому стані не бачить сенсу життя, перед нею все чорніє. Саме в цей людський розпач, у смуток і безнадію входить Господь і повертає життя синові цієї жінки. Подібне може ставатись і в нашому житті, бо кожен не раз переживає важкі моменти. Саме тоді Господь може прийти до кожного з нас – через нашу довіру до Нього.
<p>Якщо ми довіряємо Богові, якщо віримо, що Він може діяти всюди й повсякчас, то маємо пам’ятати, що Господь може принести в будь-яку хвилю розпачу своє світло. Отож важливо в будь-яких ситуаціях, навіть найскладніших, здавалося б, безвихідних, усвідомлювати, що Бог через нашу довіру до Нього може нас і все навколо нас змінити.
<p><b>Тож віруймо в Бога повсякчас – і Він матиме змогу діяти в нашому житті!</b>
<p>&nbsp;<p><b>Владика Венедикт (Алексійчук)</b>