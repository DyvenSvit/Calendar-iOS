<p><b>Жовтень 11 (28) Середа</b></p>
<p><b>† Прп. ісп. Харитона.</b> Св. В'ячеслава, князя чеського. Собор прпп. отців Печерських, що спочивають у ближніх печерах прп. Антонія.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> До джерела сліз твоїх потоки ісповідання злучив Ти * і купіль духовну вчинив Ти, Харитоне преподобний, * і в ній умиваєш прогрішення, * і чистими представляєш Владиці Богу всіх тих, що з вірою творять пам’ять твою. * Тому моли Христа Бога, * щоб спаслися душі наші.</p>
<p>Слава: <i>Кондак, глас 2:</i> Насолодившись, богомудрий, повздержністю * і плоті Твоєї пожадливість приборкавши, * явився Ти як той, що виростає вірою, * і, як дерево жизні посеред раю, процвів Ти, Харитоне всеблаженний, священніший.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 7:</i> Возхваляться преподобні у славі і возрадуються на ложах своїх <i>(Пс. 14,5).</i></p>
<p><i>Стих:</i> Заспівайте Господеві пісню нову, похвала Його в церкві преподобних <i>(Пс. 149,1).</i></p>
<p>__________</p>
<p><i>Апостол: </i></p>
<p><i>Ряд.: Флп. 237 зач.</i><p><b>Послання Апостола Павла до Филип’ян 1, 12-20.</b>
<p><i>12</i>. Браття, бажаю, щоб ви знали, що те, що мені сталося, вийшло радше на користь євангелія, <i>13</i>. бож вістка, що я у кайданах за Христа, стала відома в цілій преторії та й усім іншим; <i>14</i>. і більшість братів, яким мої кайдани додали сміливости в Господі, ще більш набрались відваги безстрашно возвіщати слово Боже. <i>15</i>. Деякі, щоправда, проповідують Христа із заздрощів та суперництва, а деякі з доброї волі. <i>16</i>. Ці – з любови, знаючи, що я тут поставлений на оборону євангелія, <i>17</i>. а інші, з заздрощів, звіщають Христа нещиро, гадаючи додати тягару моїм кайданам. <i>18</i>. Та що ж? Все таки, чи про людське око, чи по правді, Христос проповідується, і я тому радий. і буду радіти. <i>19</i>. Знаю бо, що це для мене вийде на спасіння завдяки вашим молитвам та помочі Духа Ісуса Христа, <i>20</i>. згідно з моїм сильним очікуванням і надією, що не буду осоромлений ні в чому, а, навпаки, я цілком певний, що нині, як і завжди, Христос буде возвеличений у моїм тілі чи то моїм життям, чи смертю.
<p><i>Ісп.: 2 Кор. 176 зач.</i><p><b>Друге Послання Апостола Павла до Корінтян 4, 6-15.</b>
<p><i>6</i>. Браття, Бог, який сказав: нехай із темряви світло засяє, освітлив серця наші, щоб у них сяяло знання Божої слави, що на лиці Ісуса Христа.
<p><i>7</i>. Ми маємо цей скарб у глиняних посудинах, щоб було видно, що велич сили є від Бога, а не від нас. <i>8</i>. Нас тиснуть звідусіль, але ми не пригноблені; ми в труднощах, та ми не втрачаємо надії; <i>9</i>. нас гонять, та ми не покинуті; ми повалені, та не погублені. <i>10</i>. Увесь час носимо в тілі смерть Ісуса, щоб і життя Ісуса в нашім житті було явним. <i>11</i>. Нас бо ввесь час живими віддають на смерть задля Ісуса, щоб і життя Ісуса було явним у нашім смертнім тілі. <i>12</i>. І так смерть діє в нас, а життя у вас. <i>13</i>. Та маючи той самий дух віри, про який написано: Я вірував, тому й говорив, і ми віруємо, тому й говоримо; <i>14</i>. бо знаємо, що той, хто воскресив Господа Ісуса, воскресить і нас з Ісусом і поставить з вами побіч себе. <i>15</i>. Бо все це ради вас, щоб благодать, множачись через багатьох збагатила дяку на славу Божу.
<p>__________</p>
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p><i>Стих:</i> Сильне на землі буде сім’я його <i>(Пс. 111,2).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 21 зач.</i><p><b>Євангеліє від Луки 5, 33-39.</b>
<p><i>33</i>. В той час приступили фарисеї до Ісуса, кажучи:
<p>– Учні Івана постять часто й моляться, так само й учні фарисеїв, твої ж їдять та п'ють!
<p><i>34</i>. Ісус до них промовив:
<p>– Чи можете примусити постити весільних гостей, поки молодий з ними? <i>35</i>. Прийдуть дні, коли візьмуть від них молодого, тоді будуть постити в ті дні.
<p><i>36</i>. Він їм сказав також цю притчу:
<p>– Ніхто не відриває куска від нової одежі й не пришиває його до старої, а то й нову порве, і латка від нової не підійде до старої. <i>37</i>. Ніхто також не вливає молодого вина до старих бурдюків, а то нове вино прорве бурдюки, і вино розіллється, і бурдюки пропадуть. <i>38</i>. Але молоде вино слід вливати до нових бурдюків. <i>39</i>. І ніхто, що п'є старе вино, нового не захоче, бо каже: старе ліпше.
<p><i>Ісп.: Лк. 24 зач.</i><p><b>Євангеліє від Луки 6, 17-23.</b>
<p><i>17</i>. В той час став Ісус на рівнім місці; була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i>. Вони прийшли слухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i>. Увесь народ намагався його торкнутися, бо сила виходила з нього й усіх оздоровляла.
<p><i>20</i>. Тоді він, звівши на своїх учнів очі, почав казати: 
<p>Блаженні вбогі,
<p>бо ваше царство Боже.
<p><i>21</i>. Блаженні голодні нині, 
<p>бо ви насититеся.
<p>Блаженні, що плачете нині,
<p>бо будете сміятись.
<p><i>22</i>. Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть як безчесне ваше ім'я Сина чоловічого ради. <i>23</i>. Радійте того дня й веселіться, бо ваша нагорода велика на небі.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> 111,6-7<i>)</i>. Алилуя, <i>тричі</i>.</p>
<p>&nbsp;<hr />
<p><b>Флп. 1, 12–20. «…чи то сповидно, чи по правді, Христос проповідується, і я тому радий…»</b>
<p>Апостол вказує, що дехто проповідує Христа із заздрощів та суперництва, нещиро, але більшість таких, які проповідують із правдивих мотивів, щоб ділитись з іншими Доброю новиною. Апостол Павло, попри те, що розумів різні мотиви проповіді, міг прийняти цих людей однаково. Поза всім побачити їхню потрібність і давав їм право так жити і проповідувати. Знаючи, що Бог діє не зважаючи на людські комбінування, хитрощі, крутійства, він прагнув, щоб ця Добра новина звучала незалежно від причини, через яку її проповідують.
<p>Так і ми маємо чинити у нашому житті. Замість звертати увагу на те, як та людина живе, перше маємо вслухатися, що через її слова чи поведінку Бог хоче промовити до нас. Бо Господь завжди «проповідується» через інших людей, хоч нерідко самі вони не є прикладом для наслідування. Досконалим прикладом є лише Ісус Христос, однак <b>стараймось побачити Його, який діє через всіх людей: добрих, милих, недобрих, святих, грішників…</b>
<p>&nbsp;
<p><b>Лк. 5, 33-39. «Прийдуть дні, коли візьмуть від них молодого, тоді будуть постити в ті дні».</b>
<b></b>Як відомо, в Церкві існують певні обмеження. Для прикладу, пости, а маємо їх аж чотири на рік, серед яких Великий піст – строгіший за інші. Сучасній людини може здаватися, що піст не особливо важливий для духовного життя. Тоді виникає питання: для чого взагалі постити?
<p>Однак піст – дуже суттєвий елемент релігійного життя, ми це бачимо в Старому і Новому Завітах і в цілій історії Церкви. Адже піст – це не лише те, що мене обмежує в чомусь. Радше навпаки – усуває все те, що не дає мені бути з Богом, адже кожен з нас має якісь свої прив’язання. Тому кожному з нас є від чого «постити», обмежувати себе в чомусь, від чого ми залежні.
<p>Піст важливо розпочинати з малого, обмежувати себе в тому чи іншому, що нам під силу. Не варто накладати на себе зразу великих обмежень. <b>Краще постійність у малих речах, ніж великі подвиги, проте лише час від часу. </b>
<p>&nbsp;<p><b>Владика Венедикт (Алексійчук)</b>