<p><b>Жовтень 9 (26) Понеділок</b></p>
<p><em>Тиждень 19-ий по Зісланні Святого Духа.</em></p>
<p><b>† Переставлення св. ап. і єв. Йоана Богослова.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоле Христа Бога возлюблений, * поспіши ізбавити людей безодвітних; * приймає Тебе, що припадаєш, той, хто прийняв Тебе, як Ти припав до грудей. * Моли Його, Богослове, щоб розігнав хмару поган, що налягає, * і проси для нас миру і великої милости.</p>
<p>Слава: <i>Кондак, глас 2:</i> Величні діла твої, дівственнику, хто оповість? * Даруєш бо чудеса і розливаєш оздоровлення, * і молишся за душі наші як богослов і друг Христовий.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив той, * хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.: Флп. 235 зач.</i><p><b>Послання Апостола Павла до Филип’ян 1, 1-7.</b>
<p><i>1</i>. Павло і Тимотей, слуги Христа Ісуса, усім святим у Христі Ісусі, що у Филиппах, з єпископами та дияконами: <i>2</i>. благодать вам і мир від Бога, нашого Отця, і Господа Ісуса Христа.
<p><i>3</i>. Дякую Богові моєму щоразу, коли вас згадаю, 4. завжди в кожній моїй молитві за всіх вас із радістю молячися, <i>5</i>. за участь вашу в євангелію від першого дня й досі; <i>6</i>. я певний, що хто почав у вас добре діло, завершить його до дня Христа Ісуса.
<p><i>7</i>. Воно й справедливо мені думати це про всіх вас, бо ви в мене у серці; всі ви, чи то в моїх кайданах, чи то в обороні, чи то в утвердженні євангелія, берете участь у моїй благодаті. 
<p><i>Ап.: 1 Йо. 73 зач.</i><p><b>Перше Послання Івана Богослова 4, 12-19.</b>
<p><i>12</i>. Улюблені, Бога ніхто ніколи не бачив. Коли ми любимо один одного, Бог у нас пробував, і його любов у нас досконала. <i>13</i>. Що ми пробуваємо і він – у нас, ми пізнаємо з того, що він дав нам від Духа свого. <i>14</i>. І ми бачили і свідчимо, що Отець послав Сина як Спаса світу. <i>15</i>. Хто визнає, що Ісус – Син Божий, у тому Бог пробуває і він – у Бозі. <i>16</i>. Ми пізнали й увірували в ту любов, яку Бог до нас має. Бог є любов, і хто пробуває в любові, той пробуває в Бозі, і Бог пробуває в ньому.
<p><i>17</i>. Любов у нас осягає свою завершеність тим, що ми маємо довір'я в день суду, бо як він є, так і ми в цьому світі. <i>18</i>. Страху нема в любові, але, навпаки, досконала любов проганяє геть страх, бо страх має в собі кару і хто боїться, той недосконалий у любові. <i>19</i>. Ми любимо, бо він перший возлюбив нас. 
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог, прославлюваний на раді святих, великий і страшний є над усіма, що довкола Нього <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 16 зач.</i><p><b>Євангеліє від Луки 4, 37-44.</b>
<p><i>37</i>. В той час прийшов Ісус до дому Симона і рознеслася чутка про нього по всій тій країні. <i>38</i>. Теща ж Симона була в тяжкій гарячці, і його попросили за неї. <i>39</i>. Нахилившися над нею, він погрозив гарячці, і гарячка відійшла від неї; зараз же підвівшись, теща почала їм услуговувати.
<p><i>40</i>. А як заходило сонце, всі, хто мав яких недужих на різні хвороби, приводили їх до нього, і він на кожного з них клав руки й оздоровляв їх. <i>41</i>. А з багатьох з них виходили також і біси, що кричали:
<p>– Ти – Син Божий!
<p>Та він, грозячи, не давав їм говорити, бо вони знали, що він – Христос.
<p>Проповідь в інших містах
<p><i>42</i>. Як настав день, він вийшов і пішов на самітне місце, і люди кинулись його шукати, і, найшовши, хотіли затримати його, не пустити від себе. <i>43</i>. Він сказав їм:
<p>– Я маю й іншим містам звіщати добру новину про царство Боже, бо на це я посланий.
<p><i>44</i>. І проповідував по синагогах у Юдеї.
<p><i>Ап.: Йо. 61 зач.</i><p><b>Євангеліє від Йоана 19, 25-27; 21, 24-25.</b>
<p><i>25</i>. В той час при хресті Ісуса стояли його мати, сестра його матері, Марія Клеопова та Марія Магдалина. <i>26</i>. Коли Ісус побачив матір і учня, якого він любив, що стояв біля неї, сказав до матері:
<p>– Жено, ось син твій.
<p><i>27</i>. Потім каже до учня:
<p>– Ось мати твоя.
<p>І від тієї хвилини учень узяв її до себе.
<p><i>24</i>. Це той учень, який те свідчить і який написав те і знаємо, що його свідчення правдиве. <i>25</i>. Є ще й багато іншого, що зробив Ісус, та якби воно було записане кожне зокрема, гадаю, що й самий світ не вмістив би написаних книг.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Флп. 1, 1–7. «Дякую Богові моєму щоразу… за участь вашу в Євангелії від першого дня і досі»</b>
<p>Наше християнське життя починається тоді, коли ми для себе усвідомимо важливість Доброї новини, цього Євангелія, яке приніс Ісус Христос своїм приходом на землю. І все наше християнське життя – це відповідь на цю Божу пропозицію, яку Він дає нам у Добрій новині. Не лише одноразова наша відповідь, не один раз пережите нами покаяння, а відповідь через усе наше життя, у кожній його хвилі. 
<p>Кожен наш вчинок, кожне наше слово, навіть кожна наша думка – має нас провадити до участі в житті Євангелієм. Так ми стаємо причасниками цієї Доброї новини, так ми щохвилини вибираємо: бути далі з Богом, чи ні. Тому в кожній хвилині нашого життя ми або стаємо учасниками цієї Доброї новини, або ні. <b>Прагнім бути витривати, щоб ні на хвилину не охолонути, не забути ті перші наші кроки до Господа, а одночасно з щораз більшою любов’ю до Нього казати «так»!</b>
<p>&nbsp;
<p><b>Лк. 4, 37-44. «Я маю й іншим містам звіщати Добру Новину про Царство Боже».</b>
<p>Наше християнство дуже часто є індивідуальне: я маю особисті стосунки з Богом, ходжу до сповіді, молюся… Однак чи ми усвідомлюємо, що Бог є для всіх нас Отцем? Ми ж є Його діти, і кожна людина, яка живе на землі, є Божою дитиною. Моє християнське життя не є лише моїм особистим – воно стосується мого ближнього, мого брата й сестри в Христі. Ми відповідальні за те, щоб навчати про Отця і звіщати Добру Новину кожній людині.
<p>Погляньмо кожен на своє життя: чи багато ми говоримо про Бога в наших щоденних життєвих обставинах? Якраз навпаки: ми соромимося, вважаємо, що не випадає якось про це розмовляти, хвилюємося і переймаємося, що про нас подумають. Але ж найперше варто було б подумати, що <b>ці люди, які нас оточують, наші в Бозі браття і сестри, не знають про свого Отця і, може, підсвідомо очікують, що ми звістимо їм про їхнього Небесного Батька.
</b>
<p>&nbsp;<p><b>Владика Венедикт (Алексійчук)</b>