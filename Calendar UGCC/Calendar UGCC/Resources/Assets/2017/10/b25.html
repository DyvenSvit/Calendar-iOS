<p><b>Жовтень 25 (12) Середа</b></p>
<p>Свв. мчч. Прова, Тараха й Андроніка. Прп. Косми Святоградця, єп. Маюмського і творця канонів. Пам'ять св. Мартина Милостивого, єп. Туринського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм * охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці: </i>Величає душа моя Господа і возрадувався дух мій у Бозі, Спасі моїм. <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди. <i>(Лк. 1,48).</i></p>
<p>__________</p>
<p><i>Апостол: Кол. 251 зач.</i></p>
<p><b>Послання Апостола Павла до Колосян 1, 18-23.</b>
<p><i>18</i>. Браття, Христос є голова тіла, тобто Церкви. Він начало, первородний з мертвих, щоб у всьому мав першенство, <i>19</i>. бо вгодно було Богові, поселити всю повноту в ньому, <i>20</i>. щоб через нього примирити з собою все чи то на землі, чи на небесах, встановивши мир кров'ю його хреста. <i>21</i>. І вас самих, що колись були Богові чужі й вороги йому думкою та лихими вчинками, <i>22</i>. він тепер примирив смертю у своїм смертнім тілі, щоб вас зробити святими, без плями та бездоганними перед собою. <i>23</i>. Тільки ж стійте твердо у вірі, основані та стійкі, не відхиляючись від надії євангелія, яке ви чули, що було проповідуване всьому сотворінню, що під небом, і якого я, Павло, став слугою.
<p>__________</p>
<p><i>Алилуя, глас 8:</i> Слухай, дочко, і споглянь, і прихили вухо Твоє. <i>(Пс. 44,11) </i></p>
<p><i>Стих:</i> Лицю Твоєму помоляться багаті народи. <i>(Пс. 44,13)</i></p>
<p>__________</p>
<p><i>Євангеліє: Лк. 37 зач.</i></p>
<p><b>Євангеліє від Луки 8, 22-25.</b>
<p><i>22</i>. Одного разу увійшов Ісус до човна зо своїми учнями й сказав їм:
<p>– Переплиньмо на той бік озера.
<p>І відплили. <i>23</i>. Як вони плили, він заснув. Тим часом зірвалась буря з вітром над озером; їх почало заливати, і вони були в небезпеці. <i>24</i>. Приступивши до нього, вони збудили його й кажуть:
<p><p>– Наставниче, наставниче, ми гинемо!
Він устав, погрозив вітрові й розбурханим хвилям, і вони ущухли, і настала тиша. <i>25</i>. Тоді сказав їм:
<p>– Де ваша віра?
<p>Вони, налякані й здивовані, один до одного казали: 
<p>– Хто це, що велить вітрам і воді, і вони слухають його?
<p>__________</p>
<p><i>Причасний:</i> Чашу спасення прийму і ім’я Господнє призову. <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>Кл. 1, 18–23. «щоб вас зробити святими, без плями та бездоганними»</b>
<p>Апостол вказує на те, що всі, хто повірив в Ісуса Христа і охрестився, вже святі. Знаємо, що в перших століттях християнства християни себе називали святими. Святий – це інакший. Інакший від способу думання, життя, поступування, які є у цьому світі. Святий – це той, який не перебуває під впливом обставин цього світу. 
<p>Святість – це інакшість, а ця інакшість – життя з Господом. І до цієї святости ми не лише покликані, але через хрещення Господь зробив нас учасниками цієї святости. Апостол каже, що маємо стояти твердо й непохитно у вірі, щоб не віддалятися від Євангелія. Твердо і витривало йти цією дорогою. Святість, Небо – це не те, що ми маємо заслужити, воно вже нам належить. Ми не те, що маємо його здобути, бо воно вже наше, маємо лише витривало присвоювати те, що призначено для кожного з нас. 
<p>Коли на Літургії священик виголошує слова: «Святеє святим», то Церква вказує нам, що Тіло і Кров Господня роблять нас причасниками Царства Небесного. Ми беремо участь у Царстві Небесному через хрещення, через сповідь, Святе причастя, читання Святого Письма, молитву. <b>Часто беремо цю участь, але наскільки ми свідомі того, що вже тоді стаємо учасниками Царства Господнього?</b>
<p>&nbsp;
<p><b>Лк. 8, 22-25. «Де ваша віра?»</b>
<p>У цьому епізоді апостолів охопили страх, паніка, непевність, адже буря, яка розпочалася на озері, становила загрозу їхньому життю.
<p>Так і ми часто в різних ситуаціях боїмося, панікуємо, переживаємо, зневірюємося, розчаровуємося, забуваючи, що Господь є повсякчас з нами, як і тоді був з апостолами.
<p>Так, як тоді Христос спав у час бурі й не відразу врятував апостолів, так і нам здається, що Господь інколи бездієвий у наших складних ситуаціях.
<p><b>Проте Бог є з нами й обов’язково втрутиться в ситуацію тоді, коли вважатиме за потрібне. </b>
<p>&nbsp;<p><b>Владика Венедикт (Алексійчук)</b>