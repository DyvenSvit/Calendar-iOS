<p><b>Жовтень 19 (6) Четвер</b></p>
<p><b>† Св. ап. Томи.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Учеником Христовим бувши, божественного собору апостольського співучасник, * невірством звістивши Христове воскресення * і Його пречисту страсть діткненням ствердивши, Томо всехвальний, * і нині нам проси миру і великої милости.</p>
<p>Слава: <i>Кондак, глас 4:</i> Премудрости благодаттю сповнений * Христовий апостол і служитель істинний * у покаянні кликав до Тебе: * Ти єси Бог мій і Господь.</p>
<p>I нині: <i>Богородичний, глас 2:</i> Йоаким і Анна з неслави бездітности * і Адам і Єва від тління смерти визволилися, Пречиста, * у святім різдві Твоїм. * Його празнують люди Твої, * з провини прогрішень ізбавлені, * як кличуть до Тебе: * Неплідна родить Богородицю * і кормительку життя нашого.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.: Флп. 244 зач.</i><p><b>Послання Апостола Павла до Филип’ян 3, 1-8.</b>
<p><i>1</i>. Браття, радуйтеся в Господі. Писати вам те саме мені не важко, але вам воно корисно. <i>2</i>. Уважайте на псів, уважайте на лихих робітників, уважайте на обрізання! <i>3</i>. Бо «обрізання» – то ми, що духом служимо Богові, що хвалимось у Христі Ісусі, не покладаючися на тіло, <i>4</i>. хоч я міг би покладатись і на тіло. Коли хто інший думає покладатися на тіло, то я ще більше: <i>5</i>. обрізаний восьмого дня, з роду Ізраїля, з коліна Веніямина, єврей з євреїв, фарисей за законом; <i>6</i>. щодо горливости – гонитель Церкви, щодо справедливости в законі – бездоганний. <i>7</i>. Та те, що було мені зиском, ради Христа я вважав за втрату. <i>8</i>. Ба, більше: я вважаю все за втрату ради далеко вищого пізнання Христа Ісуса, Господа мого, ради якого я все втратив і вважаю все за сміття, аби лише Христа придбати.
<p><i>Ап.: 1 Кор. 131 зач.</i><p><b>Перше Послання Апостола Павла до Корінтян 4, 9-16.</b>
<p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.
<p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа. 
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8)</i>.</p>
<p>__________</p>
<p><i>Євангеліє: </i></p>
<p><i>Ряд.: Лк. 31 зач.</i><p><b>Євангеліє від Луки 7, 17-30.</b>
<p><i>17</i>. В той час розійшлася чутка про Ісуса по всій Юдеї і по всій країні.
<p><i>18</i>. Учні Івана сповістили його про те все. Тоді Іван покликав двох із своїх учнів <i>19</i>. і послав їх до Господа сказати: «Ти той, що має прийти, чи іншого нам ждати?» <i>20</i>. Прийшовши до нього, ті мужі кажуть:
<p>– Іван Христитель послав нас до тебе спитати: ти той, що має прийти, чи іншого нам ждати?
<p><i>21</i>. Саме того часу Ісус оздоровив багатьох від недуг, немочей та від злих духів і багатьом сліпим дав зір. <i>22</i>. У відповідь Ісус сказав їм:
<p>– Ідіть сповістіть Івана, що ви бачили й чули: сліпі прозрівають, криві ходять, прокажені очищуються, глухі чують, мертві воскресають, бідним звіщається добра новина. <i>23</i>. І блаженний той, хто не спіткнеться через мене. 
<p><i>24</i>. А коли посланці Івана відійшли, Ісус почав говорити до народу про Івана:
<p>– На що ви вийшли дивитися в пустиню ? На тростину, що колише вітер?
<p><i>25</i>. На що вийшли ви глядіти? На чоловіка, одягненого в м'які шати? Таж ті, що в пишних шатах і в розкошах, сидять у царських палатах.
<p><i>26</i>. На що ви вийшли дивитись? На пророка? Так, кажу вам, і більше, ніж на пророка. <i>27</i>. Це той, про кого написано:
<p>ось я посилаю посланця мого перед лицем твоїм,
<p>що приготує путь твою перед тобою.
<p><i>28</i>. Кажу вам: між народженими з жінок нема нікого більшого понад Івана; але найменший у царстві Божім – більший від нього.
<p><i>29</i>. Ввесь народ, що його слухав, і митарі визнали справедливість Божу і христилися хрищенням Івана. <i>30</i>. А фарисеї та законовчителі відкинули Божий про них намір і не христились від нього.
<p><i>Ап.: Йо. 65 зач.</i><p><b>Євангеліє від Йоана 20, 19-31.</b>
<p><i>19</i>. Коли настав вечір, того самого дня, першого в тижні, і двері були замкнені там, де були учні, зі страху перед юдеями, прийшов Ісус, став посередині й каже їм:
<p>– Мир вам!
<p><i>20</i>. Сказавши це, показав їм руки й бік. І зраділи учні, побачивши Господа. <i>21</i>. І знову Ісус їм каже:
<p>– Мир вам! Як мене послав Отець, так я посилаю вас.
<p><i>22</i>. Сказавши це, дихнув на них і каже їм:
<p>– Прийміть Духа Святого. <i>23</i>. Кому відпустите гріхи – відпустяться їм, кому ж задержите – задержаться.
<p><i>24</i>. Тома ж, один з дванадцятьох, на прізвище Близнюк, не був з ними, коли прийшов Ісус. <i>25</i>. Інші учні йому сказали:
<p>– Ми бачили Господа.
<p>Він відповів:
<p>– Як не побачу на його руках ран від цвяхів і не вкладу мого пальця у місце, де були цвяхи, і коли руки моєї не вкладу в його бік, не повірю!
<p><i>26</i>. По вісьмох днях учні його знову були в домі, і Тома був з ними. Увіходить Ісус – а двері були замкнені – і стає посередині й каже:
<p>– Мир вам!
<p><i>27</i>. Потім каже до Томи:
<p>– Вложи сюди твій палець і глянь на мої руки. І простягни твою руку і вклади її у бік мій. І не будь невіруючий, але віруючий!
<p><i>28</i>. Тома відповів і сказав до нього:
<p>– Господь мій і Бог мій!
<p><i>29</i>. Каже йому Ісус:
<p>– Тому що ти бачив мене, віруєш. Щасливі ті, які не бачили й увірували!
<p><i>30</i>. Багато ще й інших чудес сотворив Ісус на очу своїх учнів, що їх не записано в цій книзі. <i>31</i>. А ці записано, щоб ви увірували, що Ісус – Христос, Син Божий, та увірувавши, щоб мали життя в його ім'я.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Флп. 3, 1–8. «Я все втратив і вважаю все за сміття, аби Христа придбати»</b>
<p>У житті ми багато чим клопочемось, будуємо плани, чогось досягаємо, залишаємо і здобуваємо інше, і так триває усе життя. Апостол це все називає «сміттям». Напевно, це для нас непросто, нелегко, а навіть боляче чути, як це може бути сміттям те, задля чого ми прикладаємо стільки зусиль і праці. 
<p>Однак життя нам дароване переважно для того, щоб ми пізнали Господа як нашого Творця. Саме в цьому пізнанні нашого Господа все інше набуває своєї правдивої цінності. Якщо ми не маємо Бога, найпершої та найважливішої цінності, усього іншого не зможемо правдиво оцінити. Завжди шукатимемо поставити будь-що на те місце, яке має займати Бог у нашому серці. 
<p><b>Якщо хочемо жити як правдиві християни, то маємо пам’ятати, що лише коли Господь є першою радістю, першим добром, все інше стає на свої місця і набуває властивого значення. </b>
<p>&nbsp;
<p><b>Лк. 7, 17-30. «Ти Той, хто має прийти, чи іншого нам ждати?»</b>
<p>Йоан Предтеча мав особливе покликання, бо звіщав Господа, готував Його прихід. Вказував на Того, кому він «недостойний розв’язати взуття».
<p>Знаємо, що через своє праведне життя він терпів, був замкнений у в’язниці. Та навіть у цього пророка, який сам вказував на Ісуса Христа як на Месію, у якийсь момент з’являється сумнів: чи ж Він Той, хто мав прийти? Тут підкреслено аспект людськості, яка була притаманна й святим. Часто, коли думаємо про святих, вважаємо, що вони були позбавлені людських слабкостей, але вони, як і кожна людина, переживали моменти сумнівів, зневіри, розчарувань, а не раз й упадків.
<p>Приклад Йоана Предтечі показує, що в складних ситуаціях свого життя ніколи не маємо впадати в зневіру. Що б не ставалося в нашому житті, треба й далі лишатися щирими перед Господом. Як бачимо, Йоан Предтеча був щирим – він через своїх посланців одразу висловив Господеві, що мав на серці сумніви. 
<p>Саме такої щирості Бог потребує від нас. <b>Він не хоче, щоб ми грали перед ним роль праведників чи грішників. </b>
<p>&nbsp;<p><b>Владика Венедикт (Алексійчук)</b>