<p><b>Жовтень 4 (21) Середа</b></p>
<p><em>Віддання празника Воздвиження.</em></p>
<p>Св. ап. Кодрата, що в Магнисії.</p>
<hr />
<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене? * Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Боже мій, закличу вдень і не вислухаєш, * і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> А Ти у святому живеш, * хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця, * розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни соньм Твій, що його придбав Ти іздавна, * ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон * ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. <i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Тропар, глас 1:</i> Спаси, Господи, людей Твоїх * і благослови насліддя Твоє, * перемоги благовірному народові на супротивників даруй * і хрестом Твоїм * охорони люд Твій.</p>
<p>Слава, і нині: <i>Кондак, глас 4:</i> Вознісся Ти на хрест волею Своєю. * Новому людові Твоєму, що Твоє ім’я носить, * даруй щедроти Твої, Христе Боже. * Возвесели силою Твоєю благовірний народ, * перемоги на супротивників дай йому, * що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Возносіть Господа Бога нашого і поклоняйтеся підніжжю ніг Його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: Еф. 231 зач.</i></p>
<p><b>Послання Апостола Павла до Ефесян 5, 25-33.</b>
<p><i>25</i>. Браття, любіть своїх жінок, як Христос возлюбив Церкву й видав себе за неї, <i>26</i>. щоб її освятити, очистивши купіллю води зо словом, <i>27</i>. щоб поставити поруч себе Церкву у славі, без плями або зморшки або чого подібного, але щоб вона була свята й непорочна. <i>28</i>. Так і чоловіки повинні любити своїх жінок, як своє тіло; бо хто любить свою жінку, себе самого любить. <i>29</i>. Ніхто ніколи свого тіла не ненавидів, але він його годує і піклується ним, як Христос Церквою, <i>30</i>. бо ми члени його тіла. <i>31</i>. Тому покине чоловік свого батька й матір, і пристане до своєї жінки, і обоє будуть одне тіло. <i>32</i>. Це велика тайна; але кажу це про Христа і про Церкву. <i>33</i>. Тому нехай кожний з вас зокрема любить свою жінку так, як себе самого; а жінка нехай поважає чоловіка.
<p>__________</p>
<p><i>Алилуя, глас 1:</i> Пом’яни соньм Твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: Лк. 12 зач.</i></p>
<p><b>Євангеліє від Луки 4, 1-15.</b>
<p><i>1</i>. В той час Ісус, повний Духа Святого, вернувся з-над Йордану, і Дух повів його в пустиню, <i>2</i>. де сорок день його спокушав диявол; і протягом тих днів Ісус не їв нічого. Коли ж вони кінчились, він зголоднів.
<p><i>3</i>. Диявол йому каже:
<p>– Якщо ти Син Божий, скажи цьому каменеві, щоб став хлібом.
<p><i>4</i>. Ісус озвавсь до нього:
<p>– «Написано, що не самим лише хлібом житиме людина.
<p><i>5</i>. Тоді диявол вивів його високо, показав йому в одну мить усі царства світу <i>6</i>. і сказав до нього:
<p>– Я дам тобі всю цю владу і славу їхню, бо вона мені була передана, і я даю її, кому захочу. <i>7</i>. І коли ти поклонишся передо мною, вся твоя буде.
<p><i>8</i>. Ісус у відповідь сказав до нього:
<p>– Написано: ти будеш поклонятись Господеві, Богові твоєму, і йому єдиному служити.
<p><i></i>9. Потім він повів його в Єрусалим, поставив на крилі храму і сказав до нього:
– Коли ти Син Божий, кинься звідсіль додолу; <i>10</i>. писано бо: він ангелам своїм велітиме про тебе, щоб тебе зберігали; <i>11</i>. і вони знімуть тебе на руки, щоб ти не спіткнувсь ногою об камінь.
<p><i>12</i>. Ісус озвавсь до нього:
<p>– Сказано: не спокушатимеш Господа, Бога твого.
<p><i>13</i>. І кінчивши всі спокуси, диявол відійшов від нього до якогось часу.
<p><i>14</i>. Ісус у силі Духа вернувся в Галилею, і чутка про нього рознеслась по всій околишній країні. <i>15</i>. Він навчав по всіх їхніх синагогах, і всі його хвалили.
<p>__________</p>
<p><i>Замість</i> Достойно, <i>приспів:</i> Величій, душе моя, пречесний хрест Господень.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючися, Тебе величаємо. </p>
<p><i>Причасний:</i> Знаменувалося на нас світло лиця Твого, Господи. <i>(Пс. 4,7)</i>. Алилуя, <i>тричі</i>.</p>
<p><b>Примітка:</b> <i>Після Божественної Літургії священик виходить перед тетрапод. Хор співає тропар свята, а священик кадить навколо тетраподу з чесним Хрестом. Покадивши, священик навпереміну з хором співає тричі «Хресту Твоєму поклоняємось, Владико…» з доземними поклонами. По цьому священик цілує Хрест, а за ним і всі люди, а хор співає стихири Хреста «Прийдіть, вірні…» доки всі не поцілують, а потім Слава, І нині: кондак свята. Священик бере чесний Хрест на голову і відносить на жертовник, а потім знімає з нього васильки.</i></p>
<p>&nbsp;<hr />
<p><b>Еф. 5, 25–33. «Нехай же кожний з вас зокрема любить свою жінку так, як себе самого, а жінка нехай поважає чоловіка»</b>
<p>Це апостольське послання вказує на ті взаємини, які мають бути між чоловіком і жінкою, і вказує на основу цих стосунків. А це – обдаровування любов’ю одне одного. Особи, які виховані в різних родинах, з різними цінностями, з різними стереотипами, сходяться разом жити, і це велике чудо, що вони можуть бути разом. Саме тому, що Бог зводить їх разом, що обдаровує їх одне одним. Господь дарує чоловіка жінці, а жінці – чоловіка. Важливо пам’ятати, що саме Бог їм подарував одне одного, що це Божий проект їхнього спільного життя, а отже, сам Господь гарантія того, що вони можуть жити разом.
<p>Обдаровувати любов’ю одне одного, це не лише одна з чеснот. За словами Йоана Богослова – Бог є любов. Якщо подружжя любиться, то дає Богові змогу перебувати між ними і діяти, скріпляти сім’ю. <b>Якщо немає любові, то немає Бога між ними, і сім’я неминуче буде засихати, з’являтимуться проблеми і труднощі як знак того, що Бог перестав діяти, що чоловік і жінка перестали обдаровувати одне одного любов’ю.</b>
<p>&nbsp;
<p><b>Лк. 4, 1-15. «Не спокушуватимеш Господа, Бога твого».</b>
<p>Євангеліє розповідає про спокуси, які мав Ісус Христос. Бачимо, як до Нього вміло підходить диявол і, щоб спокусити, використовує цитати зі Святого Письма. Диявол – митець спокушувати людину, свій досвід він набував століттями, тому добре знає, які спокуси застосувати до кожного зокрема: монаха, монахині, священика, мирянина, єпископа… Завжди маємо чувати й бути уважними, бо деколи навіть благородні, на перший погляд, думки можуть бути спокусою, яку нам приготував диявол. Навіть за тим, що на перший погляд виглядає побожно, часом може стояти певна спокуса диявола. Саме тому Господь просить чувати й молитися, щоб не впасти в спокусу.
<p>Цей євангельський уривок показує, що Ісус Христос одразу відкидав усі спокуси диявола, застосовуючи слово Боже як духовний меч. Так і ми все більше маємо прагнути що б здобувати здатність розпізнавати спокуси диявола й категорично їх відкидати, як це робив Ісус Христос. Якщо ми насправді сильно забажаємо радикально йти за Господом, то Бог навчить нас цього, і будемо це робити, як наш Господь. Так само і<b> Святий Дух буде сповнювати нас і провадити, як провадив Ісуса Христа.</b>
<p>&nbsp;<p><b>Владика Венедикт (Алексійчук)</b>