<p><b>Жовтень 6 (23) П’ятниця</b></p>
<p>Зачаття чесного славного пророка, Предтечі і Хрестителя Господнього Йоана. </p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: </i></p>
<p><i>Ряд.: Еф. 234 зач.</i><p><b>Послання Апостола Павла до Ефесян 6, 18-24.</b>
<p><i>18</i>. Браття, моліться завжди всякою молитвою й благанням; і цього пильнуйте, чуваючи з повною витривалістю, моліться за всіх святих. <i>19</i>. І за мене, щоб Бог, коли уста мої відкрию, дав мені сміливо возвіщати тайну євангелія, <i>20</i>. якого я посол у кайданах, щоб я говорив сміливо про нього, як я повинен.
<p><i>21</i>. А щоб ви також знали про мене і що я роблю, вас повідомить про все Тихик, любий брат і мій вірний слуга в Господі, <i>22</i>. якого я висилаю якраз до вас на те, щоб ви довідалися про наші справи і щоб він утішив серця ваші.
<p><i>23</i>. Мир братам, і любов з вірою, від Бога Отця і Господа Ісуса Христа. <i>24</i>. Благодать з усіма, що люблять Господа нашого Ісуса Христа незмінною любов'ю. Амінь.
<p><i>Предтечі: Гал. 210 зач.</i><p><b>Послання Апостола Павла до Галатів 4, 22-31.</b>
<p><i>22</i>. Браття, Авраам мав двох синів: одного від рабині, другого ж від вільної. <i>23</i>. Та той, що від рабині, народився за тілом, той же що від вільної – за обітницею. <i>24</i>. Це має інше значення: ті дві жінки – два завіти; один з гори Синаю, що рабів родить, це – Агар. <i>25</i>. Гора ж Синай в Арабії і відповідає теперішньому Єрусалимові, що в рабстві зо своїми дітьми. <i>26</i>. Але вишній Єрусалим – вільний, він мати всім нам. <i>27</i>. Написано бо:
<p>Веселися, неплідна, що не родиш!
<p>Возкликни, рада та весела, ти, що мук породіллі не знала,
<p>бо у покинутої дітей більш, ніж у тієї, що має чоловіка.
<p><i>28</i>. Ви ж, брати, як Ісаак, діти обітниці. <i>29</i>. Та як тоді той що родився за тілом, гонив того, що родився за духом, так і тепер. <i>30</i>. Та що каже Писання? Прожени рабиню та її сина, бо син рабині не унаслідить з сином вільної. <i>31</i>. Отак, брати, ми сини не рабині, але вільної.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 14 зач.</i><p><b>Євангеліє від Луки 4, 22-30.</b>
<p><i>22</i>. Того часу дивувалися люди словам ласки, що виходили з уст Ісусових, і говорили:
<p>– Чи він не син Йосифа?
<p><i>23</i>. Він сказав їм:
<p>– Ви, певно, скажете мені цю приповідку: лікарю, вилікуй себе самого. Про що ми чули, що сталося в Капернаумі, зроби те й тут у твоїй батьківщині.
<p><i>24</i>. І він додав:
<p>– Істинно кажу вам: ніякого пророка не приймають у його батьківщині. <i>25</i>. Та я вам кажу по правді: багато вдів було в Ізраїлі за днів Іллі, як зачинилось було небо на три роки й шість місяців, і великий голод лютував по всьому краю; <i>26</i>. однак ні до однієї з них не був посланий Ілля, тільки в Сарепту, що в Сидон-краю, до вдови жінки. <i>27</i>. Та й прокажених теж в Ізраїлі було чимало за пророка Єлисея; однак ніхто з них не очистився, крім сирійця Наамана.
<p><i>28</i>. Почувши це, всі в синагозі сповнилися люттю <i>29</i>. і, вставши, вигнали його геть за місто і вивели на край гори, на якій було збудоване їхнє місто, щоб скинути його додолу. <i>30</i>. Та він, пройшовши серед них, пішов далі.
<p><i>Предтечі: Лк. 2 зач.</i><p><b>Євангеліє від Луки 1, 5-25.</b>
<p><i>5</i>. В той час був за часів Ірода, царя юдейського, один священик, на ім'я Захарія, з черги Авії, та його жінка з дочок Аарона, на ім'я Єлисавета. <i>6</i>. Були вони обоє праведні перед Богом і виконували всі заповіді та накази Господні бездоганно. <i>7</i>. Але вони були бездітні, бо Єлисавета була неплідна, і обоє були похилі віком.
<p><i>8</i>. Ось одного разу, коли Захарія за порядком своєї черги служив перед Богом <i>9</i>. згідно зо звичаєм священичої служби, випав на нього жереб увійти у храм Господній і кадити. <i>10</i>. А вся сила народу під час кадіння молилася надворі. <i>11</i>. Тоді з'явивсь йому ангел Господній, стоячи праворуч кадильного жертовника. <i>12</i>. Захарія, побачивши його, стривожився, і страх напав на нього. <i>13</i>. Ангел сказав до нього:
<p>– Не бійся, Захаріє, бо твоя молитва вислухана; жінка твоя Єлисавета породить тобі сина, і ти даси йому ім'я Іван. <i>14</i>. Він буде тобі радість і веселість, і багато радітимуть з його народження, <i>15</i>. бо він буде великий в очах Господніх; не питиме він вина, ні напою п'янкого, і сповниться Духом Святим вже з лона матері своєї, <i>16</i>. і багато синів Ізраїля наверне до Господа, їхнього Бога. <i>17</i>. Сам він ітиме перед ним з духом та силою Іллі, щоб навернути серця батьків до дітей і неслухняних до мудрости праведних, щоб приготувати Господеві народ достойний.
<p><i>18</i>. Захарія сказав до ангела:
<p>– По чому знатиму це ? Я бо старий і жінка моя на схилі віку свого.
<p><i>19</i>. Ангел озвавсь до нього:
<p>– Я Гавриїл, що стою перед Богом; мене послано говорити з тобою та принести тобі цю благовість. <i>20</i>. Ось замовкнеш і не зможеш говорити аж до дня, коли це здійсниться, за те, що ти не повірив словам моїм, які збудуться свого часу.
<p><i>21</i>. Люди чекали Захарії і дивувались, що він так забарився у храмі. <i>22</i>. Коли він вийшов, не міг до них говорити, і вони зрозуміли, що він бачив видіння у храмі. Він же давав їм знаки й зоставсь німий.
<p><i>23</i>. Як кінчилися дні його служби, він вернувся до свого дому. <i>24</i>. Після тих днів зачала Єлисавета, його жінка, і таїлася п'ять місяців, кажучи:
<p><i>25</i>. – Так учинив мені Господь у ці дні, коли зглянувся, щоб зняти мою ганьбу між людьми.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Еф. 6, 18–24. «Моліться завжди в дусі всякою молитвою і благанням»</b>
<p>Господь каже дуже чітко і зрозуміло: моліться завжди. Чим для нас є молитва? Чи це лише те, що ми промовляємо вранці та ввечері вдома, спільно молимось у храмі? Ні, наша молитва – це постійне перебування з Богом. Коли ми лише вранці чи ввечері є із Господом, чи якийсь час перебуваємо у храмі, а решту життя живемо без згадки про Бога, то ми немов би безбожники. Тому Ісус Христос закликає нас, щоб ми завжди були з Ним, пам’ятали про присутність Божу, звертали свої думки до Господа. 
<p>Кожний із нас переживав цей стан, коли в той чи інший час досвідчив Божу присутність. І не тому, що Бог у той час був присутній, а в інший – ні. Він присутній у нашому житті завжди, але ми не усвідомлюємо Його присутності. Ми надто сильно закорінені і перебуваємо в полоні земського світогляду. Дуже важливо зупинятись, дослухатись, входити у Божу присутність. Господь чекає на нас не лише вранці, ввечері чи у храмі, а завжди. <b>Коли ми пам’ятатимемо про Його повсякчасну присутність, саме в такий спосіб завжди перебуватимемо в молитві! </b>
<p>&nbsp;
<p><b>Лк. 4, 22-30. «Чи ж Він не син Йосифа?»</b>
<p>Бачимо, як непросто було для родини Ісуса Христа, тих, які знали Його від пелюшок, від малої дитини, потім хлопчини та підлітка, прийняти Його як Месію. Коли вони побачили знаки й чуда, які Він робив, то не було їм легко сприйняти й усвідомити, що це діє сам Бог.
<p>І так, як родина Спасителя не була готова сприйняти Його як Того, ким Він є, так і ми мусимо зізнатися собі в тому, що не завжди готові сприйняти себе й інших, створених на образ і подобу Божу. Святі були саме тими, які усвідомили і повірили, що вони покликані не просто жити, а жити святим життям і являти своїм життям Бога.
<p><b>Також і ми усвідомлюймо, що маємо покликання до життя святого, бо ж Господь нас для цього створив. </b>
<p>&nbsp;<p><b>Владика Венедикт (Алексійчук)</b>