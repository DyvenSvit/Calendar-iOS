<p><strong>Жовтень 15 (2) Неділя</strong></p>
<p><i>Неділя 19-та по Зісланні Святого Духа. Глас 2. Єв. 8.</i></p>
<p><span>Св. свщмч. Кипріяна. Св. мчц. Юстини. Св. Андрея, Христа ради юродивого.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Коли зійшов Ти до смерти, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава:<i> Кондак, глас 2:</i> Воскрес єси з гробу, всесильний Спасе,* і ад, увидівши чудо, зжахнувся, і мертві востали,* а творіння, бачачи, радується разом з тобою,* і Адам веселиться, і світ, Спасе мій, оспівує Тебе повсякчасно.</p>
<p>І нині:<i> Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 2:</i> Кріпость моя і пісня моя – Господь, і став мені спасенням <i>(Пс. 117,14).</i></p>
<p><i>Стих:</i> Караючи покарав мене Господь, та смерті не передав мене <i>(Пс. 117,18).</i></p>
<p>__________</p>
<p><i>Апостол: 2 Кор. 194 зач.</i></p>
<p><b>Друге Послання Апостола Павла до Корінтян 11, 31 - 12, 9.</b>
<p><i>31</i>. Браття, Бог і Отець Господа Ісуса – він благословен вовіки! – знає, що я не говорю неправди. <i>32</i>. В Дамаску правитель царя Арети стеріг місто дамаскинян, щоб мене схопити, <i>33</i>. але мене спущено через віконце у коші по мурі і я втік з його рук.
<p><i>1</i>. Чи треба хвалитися? Воно не личить. Та я перейду до видінь і до об'явлень Господніх. <i>2</i>. Знаю чоловіка в Христі, що чотирнадцять років тому, – чи то в тілі, не знаю, чи то без тіла, не знаю, Бог знає, – був узятий до третього неба. <i>3</i>. І знаю, що той чоловік – чи в тілі, чи без тіла, не знаю, Бог знає, – <i>4</i>. був узятий у рай і чув слова невимовні, яких не можна людині висловити. <i>5</i>. Таким буду хвалитися, собою ж не буду хвалитися, хіба лиш моїми немочами. <i>6</i>. Коли ж я схочу хвалитися, не буду безумний, бо скажу правду; але стримуюся, щоб про мене хто не сказав більше, ніж у мені бачить або від мене чує.
<p><i>7</i>. І щоб я не загордів надзвичайними об'явленнями, дано мені колючку в тіло, посланця сатани, щоб бив мене в лице, щоб я не нісся вгору. <i>8</i>. Тричі благав я Господа, щоб той від мене відступився, <i>9</i>. та він сказав мені: «Досить тобі моєї благодаті, бо моя сила в немочі показується». Найкраще, отже, хвалитимуся скоріше моїми немочами, щоб у мені Христова сила пробувала. 
<p>__________</p>
<p><i>Алилуя, глас 2: </i>Вислухає Тебе Господь у день печалі, захистить Тебе ім’я Бога Якова <i>(Пс. 19,2).</i></p>
<p><i>Стих:</i> Господи, спаси царя і вислухай нас, в який тільки день призовемо <i>(Пс. 19,10).</i></p>
<p>__________</p>
<p><i>Євангеліє: Лк. 26 зач.</i></p>
<p><b>Євангеліє від Луки 6, 31-36.</b>
<p><i>31</i>. Сказав Господь: Як бажаєте, щоб вам чинили люди, чиніть їм і ви так само.
<p><i>32</i>. Коли ви любите тих, що вас люблять, яка ваша заслуга? Таж бо й грішники люблять тих, що їх люблять. <i>33</i>. I коли чините добро тим, що вам чинять, яка ваша заслуга? І грішники те саме чинять. <i>34</i>. І коли ви позичаєте тим, від кого маєте надію назад узяти, яка ваша заслуга? Адже і грішники грішникам позичають, щоб відібрати від них рівне. <i>35</i>. Ви ж любіть ворогів ваших, добро чиніте їм і позичайте, не чекаючи назад нічого, і велика буде ваша нагорода, і будете синами Всевишнього, бо він добрий для невдячних і злих. <i>36</i>. Будьте милосердні, як і Отець ваш милосердний.
<p>__________</p>
<p><i>Причасний, глас 2:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 11, 31 – 12, 9. «Досить тобі моєї благодаті, бо моя сила виявляється в безсилі»</b>
<p>Ніхто з нас не хоче почуватись безпорадним, слабким, немічним. Кожен хоче бути певним себе, але ця наша певність завжди обмежена. Бо вона завжди побудована на нашому суб’єктивному досвіді, обмеженому розумінні, особистих знаннях. І скільки ми б не здобували, усе завжди обмежене і суб’єктивне. 
<p>Повноту певності осягаємо тоді, коли живемо в Господі. Ми ж часто починаємо довіряти Богові тоді, коли почуємось безпорадними й немічними. Бог же той, який може нам у всьому допомогти, але ми маємо почутись тими, які потребують цієї Його допомоги. Доки ми цього не відчуємо, Бог не може нас насильно змінити чи ощасливити. <b>Лиш тоді, коли усвідомимо свою безпорадність, Бог може прийти зі своєю поміччю і силою!</b>
<p>&nbsp;
<p><b>Лк. 6, 31-36. «І як бажаєте, щоб вам чинили люди, чиніть їм і ви так само».</b>
<p>Господь подає нам «золоте правило»: як ми чинимо іншим, так інші чинять нам. Як ми ставимося до ближніх, так даємо право їм ставитися до нас. Зазвичай ми завжди маємо претензії до когось: хтось не так подивився, не так сказав, не так відреагував, не так до нас поставився. Ми дуже боляче сприймаємо вчинки інших осіб щодо нас. Водночас легковажимо нашими вчинками щодо інших. Нам дуже боляче, коли нас ранять, але ми дуже легко завдаємо болю та ран іншим.
<p>Правило, яке дає Господь, дуже просте: <b>що ми хочемо, щоб нам робили, те й ми робімо іншим</b>. Хочемо, щоб нам прощали, – і ми прощаймо; хочемо, щоб нас любили, – і ми любімо. Якщо не хочемо, щоб нам чинили прикрість, – і ми не чинімо цього; не хочемо, щоб нас принижували, – і ми не принижуймо інших. Адже що ми робимо для інших, те й інші будуть чинити для нас. 
<p>&nbsp;<p><b>Владика Венедикт (Алексійчук)</b>