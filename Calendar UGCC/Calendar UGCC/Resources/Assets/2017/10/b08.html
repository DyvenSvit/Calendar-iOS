<p><strong>Жовтень 8 (25) Неділя</strong></p>
<p><i>Неділя 18-та по Зісланні Святого Духа. Глас 1. Єв. 7.</i></p>
<p><span>Прп. Євфросинії.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресенню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p>Слава:<i> Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресення.</p>
<p>І нині:<i> Богородичний, глас 1:</i> Коли Гавриїл звіщав Тобі, Діво: Радуйся,* – з голосом воплочувався Владика всіх* у Тобі, святім кивоті, * як рік праведний Давид:* Явилася Ти ширша небес,* що поносила Створителя твого.* Слава тому, що вселився в Тебе,* слава тому, що пройшов із Тебе,* слава тому, що висвободив нас різдвом твоїм.</p>
<p><i>Прокімен, глас 1:</i> Будь, Господи, милість твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>
<p>__________</p>
<p><i>Апостол: 2 Кор. 188 зач.</i></p>
<p><b>Друге Послання Апостола Павла до Корінтян 9, 6-11.</b>
<p><i>6</i>. Браття, хто скупо сiє, скупо буде жати; хто ж щедро сіє, той щедро буде жати. <i>7</i>. Нехай дає кожний, як дозволяє серце, не з жалю чи примусу: Бог любить того, хто дає радо. <i>8</i>. Бог може вщерть збагатити вас усякою благодаттю, щоб ви <p>всього мали завжди подастатку та щоб вам ще зосталось на всяке добре діло, <i>9</i>. як написано:
<p>Розсипав, дав убогим;
<p>щедрість його триває вічно.
<p><i>10</i>. Той, що дає насіння сіячеві і хліб на поживу, помножить і ваше насіння та зростить плоди вашої щедрости, <i>11</i>. щоб ви у всьому збагатилися всякою щедротою, яка через нас складає Богові дяку. 
<p>__________</p>
<p><i>Алилуя, глас 1:</i> Бог, що дає відплату мені і покорив народи мені <i>(Пс. 17,48).</i></p>
<p><i>Стих:</i> Ти, що величаєш спасення царя і твориш милість помазаникові своєму Давидові і сімені його до віку <i>(Пс. 17,51).</i></p>
<p>__________</p>
<p><i>Євангеліє: Лк. 17 зач.</i></p>
<p><b>Євангеліє від Луки 5, 1-11.</b>
<p><i>1</i>. Одного разу, коли стояв Ісус біля Генезаретського озера, <i>2</i>. побачив два човни, що стояли край озера; рибалки вийшли з них і полоскали сіті. <i>3</i>. Він увійшов в один з човнів, що належав Симонові, і попросив його відплисти трохи від землі, а сам, сівши, з човна почав народ навчати.
<p><i>4</i>. Коли він перестав говорити, сказав до Симона:
<p>– Відчали на глибінь і закиньте ваші сіті на ловитву.
<p><i>5</i>. Озвався Симон і каже:
<p>– Наставнику, всю ніч ми трудились і нічого не піймали, але на твоє слово закину сіті.
<p><i>6</i>. Так вони й зробили, і піймали велику силу риби, і їхні сіті почали рватися. <i>7</i>. Тоді вони кивнули до своїх товаришів, що були в другім човні, щоб ті прийшли й помогли їм. Прийшли вони й наповнили обидва човни, аж почали потопати.
<p><i>8</i>. Побачивши це Симон Петро, припав до стіп Ісуса й каже:
<p>– Іди від мене, Господи, бо я грішний чоловік.
<p><i>9</i>. Жах бо великий огорнув його й усіх, що були з ним, від ловитви риб, що їх піймали, <i>10</i>. як також і Якова та Івана, синів Заведея, які були спільниками Симона. Ісус промовив до Симона:
<p>– Не бійся! Віднині будеш ловити людей.
<p><i>11</i>. І витягши човна на берег, кинули все й пішли слідом за ним.
<p>__________</p>
<p><i>Причасний, глас 1:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 9, 6–11. «Нехай дає кожний, як дозволяє серце»</b>
<p>Майже всі ми, коли час до часу задумуємось, що я можу зробити у цьому світі, як я можу перемінити когось, як я можу змінити моральну, політичну чи економічну ситуацію, почуваємось безпорадними. Святі давно дали нам відповідь як це робити, а саме що ми маємо найперше змінювати себе, і тоді все навколо нас зміниться. Як також через зміну себе усвідомимо й те, чого Бог від нас хоче у тій чи тій життєвій ситуації. 
<p>У кожній ситуації ми щось здатні зробити, як дозволяє серце. Кожен може зробити щось, що є в його силах, а тоді Бог це помножить. Тому не турбуймося про великі речі. Дивімось, що ми можемо зробити в конкретній ситуації, з конкретною людиною. А ми завжди щось можемо і на щось здатні. <b>Коли зробимо хоч щось, то Бог зуміє це помножити. Стараймось робити малі речі, бо з них неминуче вийдуть великі справи! </b>
<p>&nbsp;
<p><b>Лк. 5, 1-11. «На Твоє слово закину сіті». </b>
<p>У житті, буває, настають хвилини зневіри, відчаю, коли опускаються руки. Часто, коли зустрічаємо людей у відчаї, нам здається, що ми нічого не можемо для них зробити. І, з людського погляду, це часто буває правдою.
<p>Апостоли не зловили риби, це їм не вдалося, однак, замість зневіритись і впасти у відчай, апостол Петро на слово Ісуса Христа знову закидає сіті. Тобто він іде супроти того, що підказує йому людська логіка, а чинить за вірою, довірою до Спасителя. Ми також маємо жити вірою в наших реальних обставинах, навіть якщо ця реальність виглядає безнадійною. І як апостоли довірили цю ситуацію Христові й кинули сіті, тому й зловили багато риби, так і в нашому житті: <b>якщо будемо діяти всупереч обставинам і довіряти Богові, то здобудемо багато!</b>
<p>&nbsp;<p><b>Владика Венедикт (Алексійчук)</b>