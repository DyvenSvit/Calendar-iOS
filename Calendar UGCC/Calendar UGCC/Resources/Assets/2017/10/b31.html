<p><b>Жовтень 31 (18) Вівторок</b></p>
<p><b>† Св. ап. і єв. Луки.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 5:</i> Апостольських діянь оповісника і євангелія Христового світлого списателя, * Луку преславного, неописанного в Христовій Церкві, * піснями священними святого апостола похвалім як лікаря, * що зціляє людські немочі, природні недуги і душевні язі, * і того, що молиться неперестанно за душі наші.</p>
<p>Слава: <i>Кондак, глас 2:</i> Правдивого благочестя проповідника і несказанних таїн провісника, * звізду церковну, Луку божественного, звеличаймо, * бо Слово вибрало його з мудрим Павлом, учителем народів, * – єдин, що знає тайни серця.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.: Кол. 256 зач.</i><p><b>Послання Апостола Павла до Колосян 2, 20 - 3, 3.</b>
<p><i>20</i>. Браття, коли ви з Христом умерли для стихій світу, чому, наче б ви ще в світі жили, піддаєтеся приписам: <i>21</i>. Не бери, не їж, не дотикайся! <i>22</i>. Усе це нищиться, коли вживається, і так воно є з законами й навчанням людським. <i>23</i>. Є там вигляд мудрости у самовільній службі, в покорі та в умертвленні тіла, одначе нема іншої вартости, крім насичення плоті.
<p><i>1</i>. Коли ви з Христом воскресли, шукайте те, що вгорі, де Христос возсідає по правиці Бога. <i>2</i>. Думайте про те, що вгорі, не про те, що на землі. <i>3</i>. Бо ви померли, і життя ваше поховане з Христом у Бозі. 
<p><i>Ап.: Кол. 260 зач.</i><p><b>Послання Апостола Павла до Колосян 4, 5-9; 14; 18.</b>
<p><i>5</i>. Браття, поводьтеся мудро з тими, що назовні, використовуючи час. <i>6</i>. Ваша розмова нехай завжди буде люб'язна та приправлена сіллю, щоб ви знали, як маєте кожному відповісти.
<p><i>7</i>. Щодо мене, вас повідомить про все Тихик, любий брат, вірний помічник і сослужитель у Господі. <i>8</i>. Власне, тому я його до вас вислав, щоб ви довідалися про наші справи та щоб він утішив серця ваші, <i>9</i>. разом з Онисимом, вірним та любим братом, який з-між вас. Вони скажуть вам про все, що тут діється.
<p><i>14</i>. Вітає вас Лука, любий лікар, та Димас.
<p><i>18</i>. Привіт моєю, Павловою, рукою. Пам'ятайте про мої кайдани. Благодать хай буде з вами.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 44 зач.</i><p><b>Євангеліє від Луки 9, 23-27.</b>
<p><i>23</i>. Сказав Господь:
<p>– Коли хто хоче йти за мною, нехай зречеться себе, візьме щодня на себе хрест свій і йде за мною. <i>24</i>. Бо хто хоче спасти свою душу, той її погубить; а хто погубить свою душу задля мене, той її врятує. <i>25</i>. Яка бо користь людині, коли ввесь світ здобуде, себе ж саму погубить або занапастить? <i>26</i>. Хто буде соромитися мене та моєї науки, того й Син чоловічий буде соромитися, коли прийде у славі своїй і Отця, і ангелів святих. <i>27</i>. Істинно кажу вам, що деякі із тут присутніх не зазнають смерти, аж поки не побачать царства Божого.
<p><i>Ап.: Лк. 51 зач.</i><p><b>Євангеліє від Луки 10, 16-21.</b>
<p>Сказав Господь своїм учням:
<p><i>16</i>. Хто слухає вас, мене слухав; хто гордує вами, мною гордує; а хто гордує мною, гордує тим, хто послав мене.
<p><i>17</i>. Вернулись сімдесят два з радістю, кажучи:
<p>– Господи, ба й біси коряться нам з-за твого імени.
<p><i>18</i>. Він сказав їм:
<p>– Я бачив сатану, що, наче блискавка, падав з неба. <i>19</i>. Ось я даю вам владу наступати на зміїв, скорпіонів і на всю ворожу силу – і ніщо вам не пошкодить. <i>20</i>. Одначе не радійте тому, що духи вам коряться, але радійте тому, що імена ваші записані на небі.
<p><i>21</i>. Того часу Ісус зрадів Святим Духом і промовив:
<p>– Прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося. 
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Кл. 2, 20 – 3, 3. «Думайте про горішнє, а не про земне»</b>
<p>Коли оцінити роки, місяці, дні, години нашого життя, можемо зауважити, скільки свого часу, старань і зусиль ми приділяємо земному. Погляньмо навколо нас: гарні будинки, різні мистецькі речі, різні витвори людських рук, це часто робота тих людей, яких уже давно немає разом із нами. Це показує нам у що ми вкладаємо щодня свої зусилля і старання. 
<p>Звичайно, ми, які живемо на землі, неминуче мусимо вкладати свої зусилля в земне, однак маємо завжди пам’ятаючи про небесне. У Євангелії читаємо, що де наш скарб, там буде і наше серце. Що це означає: земне триватиме декілька десятків років, а небесне – вічно. Якщо будемо дбати більше про збирання скарбів довкола нас тут, на землі, то якоїсь мить усе залишимо, скоріше чи пізніше. Якщо ж дбатимемо про те, щоб здобути Царство Небесне, матимемо той Скарб усю вічність.
<p><b>Де ми збираємо собі скарби – на небі чи на землі? До чого ми докладаємо найбільше своїх зусиль і старань, на що витрачаємо свій дорогоцінний час? І хай наші скарби на Небі примножуються щодня!</b>
<p>&nbsp;
<p><b>Лк. 9, 23-27. «Коли хто хоче йти за мною, хай себе зречеться».</b>
<p>Кожен із нас має свої плани, міркує, що робити, щоб почуватися щасливим. І навіть якщо ми до кінця не певні, чи те, чого ми хочемо, справді зробить нас щасливими, все одно постійно чогось прагнемо.
<p>Для справжнього ж щастя треба, аби початком і кінцем усього в нашому житті була Божа воля. Бог є альфа й омега, початок і кінець. Тому важливо цю Божу волю пізнавати.
<p>І якраз відречення від себе – це шукання не того, що я хочу, а того, в чому є Божа воля. Божа воля – це найкраще добро для нас, адже лише Бог знає, що є істинним добром для нас. Пригадаймо: коли Христос молився, то спершу висловив свою позицію, а тоді сказав: «Хай буде Божа воля!» <b>Отож, у кожній життєвій ситуації маємо право на свою думку, на своє бажання, але остаточним добром для нас мав би бути пошук Божої волі.</b>
<p>&nbsp;<p><b>Владика Венедикт (Алексійчук)</b>