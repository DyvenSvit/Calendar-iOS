<p><strong>Жовтень 1 (18) Неділя</strong></p>
<p><i>Неділя 17-та по Зісланні Святого Духа, по Воздвиженні. Глас 8. Єв. 6.</i></p>
<p><span>Прп. Євменія, єп. Гортинського, чудотворця.</span></p>
<hr />
<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене? * Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Боже мій, закличу вдень і не вислухаєш, * і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> А Ти у святому живеш, * хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця, * розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни соньм Твій, що його придбав Ти іздавна, * ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон * ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Тропар, глас 8:</i> З висоти зійшов Ти, Милосердний,* погребення прийняв Ти тридневне,* щоб нас визволити від страстей.* Життя і воскресення наше,* Господи, слава Тобі.</p>
<p><i>Тропар, глас 1:</i> Спаси, Господи, людей Твоїх * і благослови насліддя Твоє, * перемоги благовірному народові на супротивників даруй * і хрестом Твоїм * охорони люд Твій.</p>
<p>Слава:<i> Кондак, глас 8: </i>Воскресиш з гробу,* умерлих воздвигнув Ти* і Адама воскресив Ти,* і Єва ликує в твоїм воскресенні,* і світу кінці торжествують* востання Твоє,* Многомилостивий.</p>
<p>І нині: <i>Кондак, глас 4:</i> Вознісся Ти на хрест волею Своєю. * Новому людові Твоєму, що Твоє ім’я носить, * даруй щедроти Твої, Христе Боже. * Возвесели силою Твоєю благовірний народ, * перемоги на супротивників дай йому, * що за посібник має Твоє оружжя миру, непоборну перемогу.</p>
<p><i>Прокімен, глас 8:</i> Помоліться і воздайте Господеві, Богу нашому <i>(Пс. 75,12).</i></p>
<p><i>Стих:</i> Відомий у Юдеї Бог, в Ізраїлі велике ім’я його <i>(Пс. 75,2).</i></p>
<p><i>Прокімен свята, глас 7:</i> Возносіть Господа Бога нашого і поклоняйтеся підніжжю ніг Його, бо святе воно <i>(Пс. 98,5).</i></p>
<p>__________</p>
<p><i>Апостол: </i></p>
<p><i>Ряд.: 2 Кор. 182 зач.</i><p><b>Друге Послання Апостола Павла до Корінтян 6, 16 - 7, 1.</b>
<p><i>16</i>. Браття, ви — храм Бога живого, як сам Бог сказав був:
<p>Я поселюся в них і серед них буду ходити,
<p>буду їхнім Богом,
<p>вони ж будуть моїм народом.
<p><i>17</i>. Вийдіть, отже, з-між них
<p>і відлучіться, каже Господь.
<p>Нечистого не дотикайтесь,
<p>і я вас прийму.
<p><i>18</i>. Я буду вам Отцем, ви ж будете мені синами та дочками,
<p>каже Господь Вседержитель.
<p><i>1</i>. Маючи такі обітниці, о любі, очистьмо себе від усякої скверни тіла й духа, довершуючи наше освячення в Божому страсі.
<p><i>По Воздвиженні: Гал. 203 зач.</i><p><b>Послання Апостола Павла до Галатів 2, 16-20.</b>
<p><i>16</i>. Браття, довідавшися, що людина оправдується не ділами закону, але вірою в Ісуса Христа, ми увірували в Христа Ісуса, щоб оправдатися нам вірою в Христа, а не ділами закону, бо ділами закону не оправдається ніхто. <i>17</i>. Коли, отже, шукаючи оправдання у Христі, показалося, що й ми самі грішники, невже тоді Христос – служитель гріха? Не бути цьому! <i>18</i>. Бо коли я знову відбудовую те, що зруйнував був, я сам себе визнаю переступником. <i>19</i>. Я бо через закон для закону вмер, щоб для Бога жити: я з Христом розп'ятий. <i>20</i>. Живу вже не я, а живе у мені Христос. А що живу тепер у тілі то живу вірою в Божого Сина, який полюбив мене й видав себе за мене. 
<p>__________</p>
<p><i>Алилуя, глас 8:</i> Прийдіте, возрадуємося Господеві, воскликнім Богу, Спасителеві нашому <i>(Пс. 94,1).</i></p>
<p><i>Стих:</i> Ідім перед лицем його з ісповіданням і псалмами воскликнім йому <i>(Пс.94,2).</i></p>
<p><i>Стих:</i> Пом’яни соньм Твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: </i></p>
<p><i>Ряд.: Мт. 62 зач.</i><p><b>Євангеліє від Матея 15, 21-28.</b>
<p><i>21</i>. Того часу ввійшов Ісус у сторони тирські та сидонські. <i>22</i>. Аж ось жінка хананейка вийшла з тих околиць і стала кричати:
<p>– Змилуйся надо мною, Господи, сину Давида! Біс тяжко мучить мою дочку.
<p><i>23</i>. Він не озвався до неї і словом. Тут приступили його учні й почали його просити:
<p>– Відпусти її, бо вона кричить за нами.
<p><i>24</i>. Він у відповідь сказав:
<p>– Я посланий лише до погиблих овець дому Ізраїля.
<p><i>25</i>. Вона підійшла і, вклонившись йому в ноги, каже:
<p>– Господи, поможи мені!
<p><i>26</i>. Він відповів їй:
<p>– Не личить брати хліб у дітей і кидати щенятам.
<p><i>27</i>. А вона каже:
<p>– Так, Господи! Але й щенята їдять кришки, що падають зо столу в панів їхніх.
<p><i>28</i>. Тоді Ісус у відповідь сказав їй:
<p>– О жінко, велика твоя віра! Хай тобі буде, як бажаєш.
<p>І видужала її дочка від тієї години.
<p><i>По Воздвиженні: Мр. 37 зач.</i><p><b>Євангеліє від Марка 8, 34 - 9, 1.</b>
<p><i>34</i>. Сказав Господь:
<p>– Коли хто хоче йти за мною, хай зречеться себе самого, візьме на себе хрест свій та йде слідом за мною. <i>35</i>. Бо хто хоче спасти свою душу, той її погубить; а хто погубить свою душу мене ради та євангелія, той її спасе. <i>36</i>. Яка бо користь людині здобути світ увесь і занапастити свою душу? <i>37</i>. Що бо людина може дати взамін за власну душу? <i>38</i>. Хто, отже, буде соромитися мене й моїх слів перед цим родом перелюбним та грішним, того буде соромитися Син чоловічий, коли прийде у славі Отця свого зі святими ангелами.
<p><i>1</i>. І сказав їм:
<p>– Істинно кажу вам: є деякі з отут присутніх, що не зазнають смерти, аж поки не вздріють царства Божого, що прийде у могучості.
<p>__________</p>
<p><i>Замість</i> Достойно, <i>приспів:</i> Величій, душе моя, пречесний хрест Господень.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючися, Тебе величаємо. </p>
<p><i>Причасний, глас 8:</i> Хваліте Господа з небес, хваліте його в вишніх <i>(Пс. 148,1).</i> Знаменувалося на нас світло лиця Твого, Господи <i>(Пс. 4,7)</i>. Алилуя, <i>тричі.</i></p>
<p>&nbsp;<hr />
<p><b>2 Кр. 6, 16 – 7, 1. «Ми бо храм Бога живого»</b>
<p>Апостол вказує, що кожна людина – храм Бога живого. І немає різниці, чи людина ходить до храму, чи не ходить, чи вона вірить у Бога, чи ні. Але кожна людина створена на образ Божий. Навіть людина, яка нам неприємна, також храм Бога живого. Коли б ми були свідомі цього, то з яким благоволінням і страхом мали б ставитись до інших!
<p>У житті святих добре видно розуміння цієї істини. До кожної людини, яку вони зустрічали на життєвій дорозі, вони ставились із повагою! Якщо ми так ставитимемось до інших людей, якими б вони не були, то інші люди самі змінюватимуться. <b>Саме ця наша постава пошанування в них цього храму Божого буде змінювати людей, з якими маємо стосунки, попри те, що вони чинять і якими вони є.</b>
<p>&nbsp;
<p><b>Мт. 15, 21-28. «Він же не озвався до неї і словом».</b>
<p>Цей вислів немовби суперечить нашим знанням про Бога: ми завжди твердимо про Боже милосердя над кожним грішником, про Божу любов до кожної людини, а тут бачимо, що Христос не звертає уваги на цю жінку, так, ніби Йому цілковито байдуже до неї.
<p>Щось подібне можемо відчувати в нашому житті, адже переживаємо різні турботи, падіння, пристрасті. Здавалось би, і молимося, і каємося, але часом зовсім не відчуваємо, що Бог є поруч з нами. Однак маємо бути людьми віри, тобто можемо відчувати чи не відчувати, що Бог нас чує, але покликані вірити в Божу присутність. Бог чує нас, коли ми Його про щось просимо, і зі свого великого милосердя, зі своєї великої любові до нас Він відповість нам тоді, коли ми справді матимемо в цьому потребу.
<p>Якщо Бог не відповідає, то часто це Його велика педагогіка, щоб нас змінити, зміцнити, перевиховати. Знаємо, що й батьки деколи ставлять випробування для дітей, щоб діти дорослішали. Адже саме складні та проблематичні ситуації дають нам нагоду зростати. Тому деколи й Бог може не відповідати, щоб ми зростали у витривалості, в мужності, в упованні на Нього. <b>І що б не діялося, завжди й повсякчас звертаймося до Бога й вірмо: коли буде потрібно, Він нам відповість! Не переставаймо ж взивати до Нього! </b>
<p>&nbsp;<p><b>Владика Венедикт (Алексійчук)</b>