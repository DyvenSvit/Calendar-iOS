<p><b>Святих мучеників Трофима, Савватія і Доримедонта</b>
<p><i>Тропар, глас 8:</i> В Тройці хвалимий Бог тройцю мучеників прославив, Трофима і Савватія і Доримедонта: бо в Нього віруючи, ворога низложили. Їх молитвами, Христе Боже наш, помилуй нас. 
<p><i>Кондак, глас 8:</i> Як страдників основу і благочестя утвердження, Церква почитає і славить твоє світлоносне страждання, всеоспівуваний, блаженний страднику, хоробромудрий славний Трофиме, із співстраждальцями твоїми, очищення випроси тим, які оспівують тебе, як непереможний.
<p>Діялося це за правління імператора Прова. В Антіохії Писидійській, у день поганського торжества на честь дафнійського божка Аполлона, на суд мучителя, що називався Атик Єлиодор, привели двох християн, Трофима і Савватія. їх оскаржували в тому, що вони прилюдно вказували поганам на їхні блуди. Обидва мужі визнали, що є християнами і що не можуть коритися царському наказу принести жертву бездушним бовванам. Тоді мучитель передав їх катам. Посеред тих мук і страждань святий вголос молився: “Ісусе Христе, Сину Божий, помилуй нас”.  
<p>Святого Савватія катували доти, доки він не помер. Через кілька днів староста мучитель наказав відвести святого Трофима до Фригії, до міста Синади, де мешкав намісник того краю лютий Діонисій. Діонисій велів святого бити, а опісля забитого в колоди кинути до в’язниці. У Синаді тоді жив чоловік відомого роду, християнин на ім’я Доримедонт. Він часто приходив до Трофима у в’язницю, і вони обидва молилися Богу. За це Доримедонта також поставили перед судом, а мучитель наказав обидвох катувати. 
<p>Наступного дня на них випустили диких звірів, але ті не зробили їм жодної шкоди. Тоді мучитель наказав стяти святих мучеників мечем. Сталося це 280 р. 
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 