<p><b>Жовтень 16 (3) Понеділок</b></p>
<p><em>Тиждень 20-тий по Зісланні Святого Духа.</em></p>
<p>Св. свщмч. Діонісія Ареопагіта.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величний <i>(Пс. 103,1).</i></p>
<p>__________</p>
<p><i>Апостол: Флп. 241 зач.</i></p>
<p><b>Послання Апостола Павла до Филип’ян 2, 12-16.</b>
<p><i>12</i>. Браття, як ви завжди були слухняні, працюйте над спасінням вашим у страсі та трепеті, не лише коли я присутній, але ще більше тепер, коли я відсутній. <i>13</i>. Бо то Бог діє у вас і хотіння і діяння ва своїм благоволінням. <i>14</i>. Усе робіть без нарікання і мудрування, <i>15</i>. щоб ви були бездоганні й щирі, непорочні діти Божі серед лукавого й розбещеного роду, серед якого ви сяєте, немов світила у світі, <i>16</i>. зберігаючи слово життя, на похвалу мені в день Христа, що я біг недарма і трудився немарно. 
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Лк. 25 зач.</i></p>
<p><b>Євангеліє від Луки 6, 24-30.</b>
<p>Сказав Господь юдеям, які до нього прийшли:
<p><i>24</i>. Горе вам, багатим, бо ви одержали втіху вашу.
<p><i>25</i>. Горе вам, що ситі нині,
<p>бо будете голодувати.
<p>Горе вам, що смієтеся нині, 
<p>бо будете ридати й сумувати.
<p><i>26</i>. Горе вам, коли про вас усі люди будуть добре говорити.
<p>Так само бо батьки їхні поводилися з ложними пророками.
<p><i>27</i>. А вам, що слухаєте, кажу: любіть ворогів ваших, добро чиніте тим, які вас ненавидять, <i>28</i>. благословляйте тих, які вас проклинають, моліться за тих, що вас зневажають. <i>29</i>. Тому, хто б'є тебе в одну щоку, підстав і другу; хто ж бере в тебе свиту, не борони й одежі. <i>30</i>. Дай кожному, хто тебе просить; хто бере що твоє, не допоминайся. 
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>Флп. 2, 12–16. «Усе робіть без нарікання і мудрування»</b>
<p>У своєму житті ми часто буваємо невдоволені тим чи іншим, часто нарікаємо, часто конфліктуємо з іншими. Причина цього – кожен із нас має свої погляди, підходи, розуміння, свій спосіб думання. Господь каже, щоб ми все робили без нарікань і мудрувань. А для цього має бути готовність прийняти те, що Бог нам посилає. Прийняти самого себе, яким я є, прийняти обставини, прийняти людей. 
<p>Що означає прийняти? Це згодитись на все те, що Бог дає у нашому житті. Так Бог нам дає все: нас самих, такими як ми є, обставини, людей. Часто ми цього не приймаємо, з цим не погоджуємось і бунтуємо. <b>Тож спробуймо все більш наполегливо прийняти все що ми маємо і виконувати все без нарікань і без мудрувань.</b>
<p>&nbsp;
<p><b>Лк. 6, 24-30. «Любіть ворогів ваших, добро чиніте тим, які вас ненавидять».</b>
<p>Кожен у своєму житті, напевно, не раз зазнавав душевних ран. У тих чи інших випадках хтось завдав нам терпінь, страждань, болю. Коли починаємо жити глибшим духовним життям, то починаємо розуміти, що не можемо мати непрощення й ненависті до цих осіб. А цей уривок з Євангелія вказує, щоб ми ще й любили їх.
<p>Напевно, кожен з нас переживав подібні ситуації. І не завжди міг знайти в собі те почуття любові до ворогів. Або ж не знав, як їх любити – тих, хто завдав прикрості, якщо не нам особисто, то комусь, хто нам близький. Що означають ці слова Ісуса Христа? Любити – це не просто одна з чеснот. <b>Любити – це уприсутнювати Бога.</b> Як каже Йоан Богослов: «Бог є любов». Якщо в моїх стосунках з кимось виникає неприязнь, гнів, ненависть, то, коли я намагаюся любити ту людину, я уприсутнюю Бога. Бог тоді є між мною і тою людиною. І вже не я стараюся налагодити стосунки між нами, а Господь. Тому наша любов є не тим, що виникає лише через наші зусилля, а тим, наскільки ми залучаємо Бога до ситуації.
<p>&nbsp;<p><b>Владика Венедикт (Алексійчук)</b>