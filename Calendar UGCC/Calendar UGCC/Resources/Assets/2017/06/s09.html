<p><b>Святого священномученика Терапонта</b> 
<p><i> Тропар, глас 4:</i> I обичаїв апостолів причасником і їх намісником стався Ти, * знайшов Ти шлях, богонатхненний, як дійти до видіння. * Задля того слово істини справляючи, * і задля віри пострадав Ти аж до крови, священномученику Терапонте, моли Христа Бога, щоб спаслися душі наші. 
<p><i> Кондак, гл. 1:</i> Угодниче Христів Терапонте, постраждавши за законом, явився ти істинним святителем і мучеником, тому молимо тебе, святий душ наших, нині зціли важкі до зцілення пристрасті, чоловіколюбця і милості бажаючого Христа умоляючи. 
<p>Сьогодні Церква вшановує двох святих з таким іменем, і обидва вони постраждали за святу віру. 
<p>Перший був єпископом міста Сардії, в Ликії. Він навернув дуже багато поган до Христової віри. В часи імператора Валеріяна мучитель Юлій наказав ув’язнити святого Терапонта, його били жилами, потім морили голодом у в’язниці. Згодом Юлій наказав вести святого мученика за собою до міста Синаон, у Фриґії, і до галатської Анкири – і в кожному місті святого піддавали новим мукам. Під кінець у Лідії, над рікою Ермою, мучитель велів стяти святого Терапонта, після тяжких мук, мечем. Сталося це 258 р. 
<p>Другий святий Терапонт був єпископом на острові Кипрі. Мученицьку смерть він прийняв у часи Диоклетіяна. 25 травня 866 р. мощі святого було перенесено до Царгорода, де Господь прославив їх численними чудами. 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>