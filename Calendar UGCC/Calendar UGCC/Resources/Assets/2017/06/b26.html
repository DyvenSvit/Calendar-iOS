<p><b>Червень 26 (13) Понеділок</b></p>
<p><em>Тиждень 4-ий по Зісланні Святого Духа.</em></p>
<p>Св. мчц. Акилини. Св. Трифилія, єп. Левкусії Кипрської.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величній <i>(Пс. 103,1).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 9, 18-33.</b>
<p><i>18</i>. Браття, Бог, кого хоче, того милує і, кого хоче, того чинить заскорузлим.
<p><i>19</i>. Скажеш, отже, мені: чому іще він докоряє? Хто бо може противитися його волі? <i>20</i>. Чоловіче, хто ти, що сперечаєшся з Богом? Хіба твір може сказати творителеві: навіщо зробив єси мене так? <i>21</i>. Хіба гoнчар не має над глиною влади, щоб із того самого місива зробити одну посудину на честь, а другу на нечесть? <i>22</i>. Хоча Бог, хотячи показати гнів свій і виявити свою силу, зносив з великим довготерпінням посудини гніву, що вже були готові на погибіль, <i>23</i>. все ж таки він показав багатство своєї слави на посудинах милосердя, котрі наперед приготував для слави, – <i>24</i>. на нас, яких покликав не тільки від юдеїв, але й від поган.
<p><i>25</i>. Як і в Осії він говорить:
<p>Назву не мій народ моїм народом
<p>і нелюбу – улюбленою.
<p><i>26</i>. І на тім місці, де було їм сказано: ви не мій народ,
<p>там їх назвуть синами Бога живого.
<p><i>27</i>. Ісая ж про Ізраїля каже: хоч би число синів Ізраїля було, як морський пісок, тільки останок спасеться, <i>28</i>. Господь бо вповні й скоро виконає своє слово на землі. <i>29</i>. І як прорік Ісая: якби Господь сил не лишив нам насіння, ми були б як Содома і стали б подібні до Гомори.
<p><i>30</i>. Що ж скажемо? Що погани, які не шукали праведности, осягли праведність, і то праведність, що походить від віри; <i>31</i>. Ізраїль же, що шукав закону праведности, не досягнув закону праведности. <i>32</i>. Чому? Бо вони спирались не на віру, а неначе на діла. Вони спіткнулись об камінь спотикання, <i>33</i>. як написано:
<p>Ось кладу в Сіоні камінь спотикання і скелю падіння,
<p>хто вірує в нього, не осоромиться.
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 11, 2-15.</b>
<p><i>2</i>. Одного разу, почувши у в'язниці про діла Христові, Іван через своїх учнів послав спитати його:
<p><i>3</i>. – Ти єси той, що має прийти, чи іншого маємо чекати? 
<p><i>4</i>. У відповідь на це Ісус сказав їм:
<p>– Ідіть і сповістіть Івана про те, що чуєте й бачите: <i>5</i>. сліпі бачать і криві ходять; прокажені очищуються і глухі чують; мертві воскресають і вбогим проповідується добра новина. <i>6</i>. Щасливий, хто через мене не спіткнеться.
<p><i>7</i>. Тоді, як ті відходили, Ісус почав говорити людям про Івана:
<p>На що ви вийшли дивитися в пустиню? На тростину, яку колише вітер?
<p><i>8</i>. На що ви вийшли дивитись? На чоловіка, одягненого в м'яку одежу? Таж ті, що носять м'яку одежу, сидять у царських палатах.
<p><i>9</i>. Чого ж тоді ви вийшли? Бачити пророка ? Так, кажу вам, і більше як пророка. <i>10</i>. Це той, про якого написано:
<p>Ось я посилаю мого посланця перед тобою,
<p>що приготує тобі дорогу перед тобою.
<p><i>11</i>. Істинно кажу вам, що між народженими від жінок не було більшого від Івана Христителя; однак найменший у царстві небеснім більший від нього. <i>12</i>. Від часів Івана Христителя і понині царство небесне здобувається силою; і ті, що вживають силу, силоміць беруть його.
<p><i>13</i>. Усі бо пророки й закон пророкували до Івана. <i>14</i>. І коли хочете знати, він – Ілля, що має прийти. <i>15</i>. Хто має вуха, нехай слухає.
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>Рим. 9, 18–33. «Їх назвуть синами Бога живого»</b>
<p>Останніми часами для людей стає популярно і важливо досліджувати свій родовід, шукати свої коріння. Але погляньмо, ким ми є в Ісусі Христі. Ми є синами і доньками Бога живого. Всі ми називаємо Бога своїм Отцем щоразу, коли промовляємо молитву «Отче наш». А чи ми справді віримо в те, що Бог є нашим Отцем, а ми – Його діти, а між собою – брати і сестри? 
<p>Будьмо свідомі й уважні, що ми промовляємо в цій молитві і чиїми ми є дітьми. <b>Це – найважливіше знати, бо якщо Бог – наш Батько, отже, нам належить усе, що Він посідає. І найцінніше з того усього – життя вічне в Його Царстві Небеснім! </b>
<p>&nbsp;
<p><b>Мт. 11, 2-15. «Царство Небесне здобувається силою».</b>
<p>У своєму земному житті ми усвідомлюємо: аби чогось досягти, мусимо неабияк працювати. Щоб здобути знання, щоб збудувати будинок, щоб досягти якогось професійного рівня, завжди потрібно докладати зусиль. Але коли йдеться про життя духовне, то нам здається, що все має бути легко. Помолився вранці – і відразу все вирішилося, прийшов до церкви, посповідався, запричащався – і все стало на свої місця. До всього земного потрібно докласти праці, а до духовного поступу, певно, ще більше, аніж до матеріального. 
<p>У народі кажуть, що молитва і труд все перетруть, тобто потрібні зусилля, а через молитву Господь посилає нам свою допомогу. Звичайно, Бог може змінити нас в один момент, бо для Нього нема нічого неможливого, але ми до цього не здатні, і тому до Царства Небесного треба йти, докладаючи зусиль, крок за кроком. 
<p><b>Ісус сказав нам, що здобувати Небесне Царство треба нашими зусиллями, тож трудімося – і дасться нам.</b>
<p>&nbsp;<p><b>Владика Венедикт (Алексійчук)</b>