<p><b>Червень 1 (19) Четвер</b></p>
<p>Св. свщмч. Патрикія, єп. Пруського, і тих, що з ним.</p>
<p><em>(на сьогодні переносимо службу свв. Константина й Олени, з огляду на Заупокійну суботу)</em></p>
<hr />
<p><b><i>Перший антифон свята</i></b></p>
<p><i>Стих 1:</i> Всі народи, заплещіте руками, * воскликніть Богові голосом радости <i>(Пс 46.2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Бо Господь Всевишній – страшний, * цар великий по всій землі <i>(Пс 46.3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> Він покорив людей нам * і народи під ноги наші <i>(Пс. 46,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 4:</i> Зійшов Бог під оклики веселі, * Господь – під голос сурми <i>(Пс. 46,6).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. Амінь.</p>
<p>Молитвами Богородиці:</p>
<p><b><i>Другий антифон свята</i></b></p>
<p><i>Стих 1:</i> Великий Господь і хвальний вельми * у граді Бога нашого, в горі святій Його <i>(Пс. 47,2).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 2:</i> Гори сіонські, ребра північні, * город царя великого <i>(Пс. 47,3).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 3:</i> Бог у хоромах його відомим стає, * коли заступає його <i>(Пс. 47,4).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 4:</i> Ось бо царі земні зібрались, * зійшлися разом <i>(Пс. 47,2).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Слава, і нині: <i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Вхідне:</i> Прийдіте, поклонімся і припадім до Христа.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Тропар, глас 4:</i> Вознісся Ти у славі, Христе Боже наш, * радість сотворивши ученикам обітуванням Святого Духа, * утвердивши їх благословенням, * бо Ти єси Син Божий, ізбавитель світу.</p>
<p><i>Тропар, глас 8:</i> Хреста твого образ на небі побачивши * і, як Павло, покликання не від людей прийнявши, * між царями твій апостол, Господи, царюючий город у руку твою положив. * Спасай нас завжди в мирі, молитвами Богородиці, * єдиний Чоловіколюбче.</p>
<p>Слава: <i>Кондак, глас 3:</i> Днесь Константин із матір’ю Оленою показують хрест, всечесне Древо * – для всіх юдеїв посоромлення, зброя ж на противників вірним, * бо ради нас з’явилося знамено велике і в боях грізне.</p>
<p>І нині: Кондак, глас 6: Сповнивши промисел щодо нас * і те, що на землі, з’єднавши з небесним, * вознісся Ти у славі, Христе Боже наш, * ніяк не відлучаючись, але невідступно перебуваючи, * Ти кличеш до тих, що люблять Тебе: * Я з вами і ніхто проти вас.</p>
<p><i>Прокімен, глас 7:</i> Вознесися на небеса, Боже, і по всій землі слава Твоя <i>(Пс. 56,6).</i></p>
<p><i>Стих:</i> Готове серце моє, Боже, готове серце моє, оспівуватиму і співатиму у славі моїй <i>(Пс. 56,8).</i></p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p>__________</p>
<p><i>Апостол: </i></p>
<p><i>Ряд.:</i> <p><b>Діяння Апостолів 25, 13-19.</b>
<p><i>13</i>. В тих днях цар Аґриппа з Вернікою прийшли в Кесарію вітати Феста. <i>14</i>. А що вони пробули там чимало днів, Фест виклав цареві справу Павла:
<p>– Є тут, – сказав він, – один чоловік, якого Фелікс лишив в'язнем. <i>15</i>. На нього, як я був в Єрусалимі, первосвященики і старші юдейські зробили скаргу, домагаючись його засуду. <i>16</i>. Я відповів їм, що римляни не мають звичаю кого видавати, поки обвинувачений не матиме обвинувачів перед собою і змоги боронитися від обвинувачення. <i>17</i>. Отож вони прийшли сюди зо мною, і я без жадної проволоки, на другий же день, сівши на судилище, велів привести того чоловіка. <i>18</i>. Обвинувачі, що виступили проти нього, нічим не оскаржили його в тому, в чому я підозрівав зло. <i>19</i>. Вони з ним мали якісь суперечки про їхні забобони та про якогось померлого Ісуса, а Павло казав, що він живе. 
<p><i>Свв.:</i> <p><b>Діяння Апостолів 26, 1-5; 12-20.</b>
<p><i>1</i>. В тих днях Аґриппа сказав Павлові:
<p>– Дозволяється тобі про себе говорити.
<p>Тоді Павло, простягши руку, почав свою оборону:
<p><i>2</i>. – Царю Аґриппо! Вважаю себе щасливим, що сьогодні маю виправдатись перед тобою від усього того, в чому юдеї мене винуватять, <i>3</i>. особливо ж тому, що знаєш усі звичаї юдейські та їхні спірні питання. Тому я прошу вислухати мене терпеливо. <i>4</i>. Яке моє життя було змалку, як воно пройшло між моїм народом і в Єрусалимі, знають усі юдеї. <i>5</i>. Вони здавна мене знають, коли б хотіли свідчити, що я жив за найстрогішою сектою нашої віри – фарисеєм. 
<p><i>12</i>. Отак, ідучи в Дамаск з уповноваженням та дорученням первосвящеників, <i>13</i>. у дорозі опівдні, царю, я побачив з неба світло понад сяйво сонця, що осяяло навкруги мене й тих, що йшли зо мною. <i>14</i>. Усі ми попадали на землю, і я почув голос, що говорив до мене єврейською мовою: «Савле, Савле! Чого ти мене гониш? Трудно тобі проти рожна бити ногою». <i>15</i>. Я ж озвався: « Господи, хто ти?» Господь сказав: «Я Ісус, якого ти гониш. <i>16</i>. Встань, отже, підведись на ноги! На те бо я тобі явився, щоб вибрати тебе слугою і свідком видіння, в якому ти мене бачив, і тих, в яких тобі явлюся. <i>17</i>. Я визволю тебе від народу та від поган, до яких я тебе посилаю, <i>18</i>. щоб їм відкрити очі, щоб вони відвернулися від темряви до світла і від влади сатани до Бога та щоб вірою в мене одержали відпущення гріхів і насліддя між освяченими».
<p><i>19</i>. Тому, царю Аґриппо, я не спротивився небесному видінню, <i>20</i>. а, навпаки, я почав проповідувати спочатку тим, що в Дамаску, а потім тим, що в Єрусалимі і по всім краю Юдейськім, і також поганам, щоб покаялись і навернулися до Бога й доказали вчинками своє покаяння.
<p>__________</p>
<p><i>Алилуя, глас 2:</i> Зійшов Бог під оклики веселі, Господь – під голос сурми <i>(Пс. 46,6).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>
<p><i>Стих:</i> Возніс Я вибраного з людей Моїх <i>(Пс. 88,20).</i></p>
<p><i>Стих:</i> Господи, силою Твоєю возвеселиться цар і спасенням Твоїм возрадується <i>(Пс. 20,2).</i></p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Івана 16, 23-33.</b>
<p><i>23</i>. Сказав Господь своїм учням: Істинно, істинно кажу вам: чого б ви не просили в Отця в моє ім'я, він дасть вам. <i>24</i>. Досі ви нічого не просили в моє ім'я. Просіте – і одержите, щоб радість ваша була повна.
<p><i>25</i>. Я говорив вам це у притчах. Надходить година, коли більш не буду говорити до вас у притчах, але одверто звіщу вам про Отця. <i>26</i>. Того дня проситимете в моє ім'я, і не кажу, що буду за вас Отця благати: <i>27</i>. сам бо Отець вас любить, бо ви маєте любов до мене і віру, що я від Бога вийшов. <i>28</i>. Я вийшов від Отця і прийшов у світ, і знову світ лишаю й вертаюсь до Отця.
<p><i>29</i>. Кажуть до нього учні:
<p>– Ось тепер ти говориш одверто і не кажеш ніякої притчі. <i>30</i>. І тепер ми знаємо, що ти всевідучий, і не потребуєш, щоб хто тебе питав; тому ми віруємо, що ти від Бога вийшов.
<p><i>31</i>. Відповів їм Ісус:
<p><i>32</i>. – Віруєте тепер? Ось надходить година, і тепер вона, коли ви розсієтеся кожен у свій бік і мене лишите самого. Та я не сам, бо зо мною Отець. <i>33</i>. Сказав я вам це, щоб ви мали мир у мені. У світі страждатимете. Та бадьоріться! Я переміг світ.
<p><i>Свв.:</i> <p><b>Євангеліє від Івана 10, 1-9.</b>
<p>Сказав Господь юдеям, які до нього прийшли: 
<p><i>1</i>. Істинно, істинно кажу вам: хто входить в овечу кошару не ворітьми, а влізає деінде, той – злодій і розбійник. <i>2</i>. Хто ж увіходить ворітьми, той – пастир овець. <i>3</i>. Йому воротар відчиняє, і вівці слухаються його голосу, і він кличе своїх овець по імени й виводить їх. <i>4</i>. Коли виведе свої вівці, іде поперед них, і вівці йдуть слідом за ним, бо знають його голос. <i>5</i>. За чужим вони не підуть, втечуть від нього, бо не знають голосу чужих.
<p><i>6</i>. Сказав їм Ісус цю притчу, та вони не зрозуміли, що він казав їм.
<p><i>7</i>. Тому Ісус іще раз промовив до них:
– Істинно, істинно кажу вам: я – для овець ворота. <i>8</i>. Усі, скільки б їх не було прийшло передо мною, – злодії і розбійники, і вівці не слухали їх. <i>9</i>. Я – ворота. Хто ввійде через мене, спасеться. Він увійде, вийде і найде пасовисько. 
<p>__________</p>
<p><i>Замість </i>Достойно, <i>приспів:</i> Величай, душе моя, Господа, що з плоттю у славі вознісся на небеса.</p>
<p><i>I ірмос, глас 5:</i> Тебе, вище ума і слова Матір Божу, що в часі безлітнього несказанно родила, вірні однодумно величаємо.</p>
<p><i>Причасний:</i> Зійшов Бог під оклики веселі, Господь – під голос сурми <i>(Пс. 46,6).</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p><i>Замість</i> Ми виділи світло істинне, <i>співаємо до віддання:</i> Вознесися на небеса, Боже, і по всій землі слава Твоя <i>(Пс. 56,6).</i> <i>I замість</i> Нехай сповняться, <i>те саме.</i></p>
<p>&nbsp;<hr />
<p><b>Ді. 25, 13–19. «Первосвященики й старші юдейські зробили скаргу, домагаючись його засуду»</b>
<p>Дивно, здавалося б, Павло, який не мав ані впливу в середовищі, не мав ані кадрів, ані структури, був такою великою загрозою для первосвящеників, для старших юдейських. Чому ж вони так боялись його? Якщо б первосвященики мали віру в Господа й довіру Нього, вони б не злякалися, бо зрозуміли б, якщо Павло щось проповідує недобре, воно і так мине. 
<p>Так і в нашому житті буває. Ми можемо боятись когось чи чогось, бо забуваємо: Боже буде завжди тривати, воно незнищенне! Бачимо через усю історію Церкви, як багато разів вона була переслідувана, знищена, але знову воскресала. Чому? Бо люди боролися з Богом, а Бога неможливо перемогти. <b>Як людина не могла знищити Бога колись, коли розпинала Його на хресті, так і людина не може знищити Господа тепер, який перебуває у Церкві. Тому коли ми з Богом, ніколи не біймося! </b>
<p>&nbsp;
<p><b>Йо. 16, 23-33. «Чого б ви тільки попросили в Отця, Він дасть вам в моє ім’я».</b>
<p>Бачимо, що Христос не ставить нам жодної умови. Не каже, щоб ми були гідні, досконалі чи маємо щось заслужити. Навіть не питає, чи ми цього потребуємо чи не потребуємо. 
<p>Наш Господь заохочує просити й вірити, що для Бога це можливо. Тому, коли приходимо до Бога з якимось проханням, мусимо найперше самі себе запитати, чи ми віримо, що Бог може це зробити. Коли звертаємося до Бога, спитаймо себе: чи ми довіряємо Богові, чи впевнені, що це можливо для Нього. Бо ж каже Господь, що все, що попросимо, дасться. 
<p>Звичайно, як люблячий Батько, Він не хоче давати нам того, що для нас некорисне чи навіть шкідливе. <b>Але Христос дає нам цю обітницю, аби ми впевнилися: у Бога немає неможливих речей і все можливе для того, хто з вірою просить. </b>
<p>&nbsp;<p><b>Владика Венедикт (Алексійчук)</b>