<p><b>Преподобного отця нашого Михаїла, єпископа Синадського</b> 
<p><i> Тропар, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Михаїле,* Моли Христа Бога, щоб спаслися душі наші. 
<p><i> Кондак, гл. 8:</i> Як архієрей всечесний, і благочестя священностраждалець, заборон злоіменитого не злякався ти, єретичний спротив його переміг, свобідним гласом голосно кличучи: іконі покланяюсь Христовій і його пречистої Матері, тому й почитаємо тебе, Михіїле. 
<p>Діялося це в часи безчесного іконоборця Лева Вірменина. На патріяршому престолі сидів святий Никифор (пам’ять його вшановуємо 2 червня). Імператор, ревний прихильник єресі, якось покликав до своєї палати патріярха Никифора та багатьох єпископів і наказав їм шукати згоди з єретиками. Святий Никифор відповів, що було би гріхом католицьким владикам ставати на путь нечестивих. А цар сказав: “Я, як безсторонній син Церкви, хочу вас примирити”. 
<p>На це один єпископ відповів: “Ні, царю, нема правди у словах твоїх. Як можеш казати, що є безстороннім, коли явно підтримуєш єретиків, а святу Церкву переслідуєш гірше поганина? 
<p>Але Бог усе бачить, дрижи перед Його гнівом і покайся, щоб не було запізно!” Тим єпископом був святий Михаїл, учень святого Тарасія, поставлений ним на владицтво в місті Синаді, у Фриґії, муж великого благочестя, ревний оборонець Христової віри. 
<p>Ув’язнений за свої слова, він радий був терпіти всі невигоди в’язниці. Потім безбожний імператор наказав заслати його на вигнання до Евдокіяди. Єретики жорстоко переслідували святого, гнали з місця на місце, а він завжди відстоював почитання святих ікон, навчав, упоминав, власним життям приводив до Христа й у великий святості помер на вигнанні близько 818 р. 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>