<p><strong>Червень 4 (22) Неділя</strong></p>
<p><i>Неділя 8-ма після Пасхи.</i></p>
<p><strong>⊕ ЗІСЛАННЯ СВЯТОГО ДУХА. П’ЯТДЕСЯТНИЦЯ.</strong></p>
<p><span>Св. мч. Василиска.</span></p>
<hr />
<p><i>По</i> Благословенне царство:</p>
<p><i>Люди:</i> <b>Амінь</b>.</p>
<p><i>Священик: </i>Царю небесний…</p>
<p><b><i>Антифон 1</i></b></p>
<p><i>Стих 1:</i> Небеса повідають славу Божу, * творіння ж рук Його сповіщає твердь <i>(Пс. 18,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> День дневі передає слово * і ніч ночі об’являє розуміння <i>(Пс. 18,3).</i></p>
<p>Молитвами Богородиці, * Спасе, спаси нас.</p>
<p><i>Стих 3:</i> На всю землю вийшло вістування їх * і до кінців вселенної глаголи їх <i>(Пс. 18,5).</i></p>
<p>Молитвами Богородиці, * Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p>Молитвами Богородиці, * Спасе, спаси нас. </p>
<p><b><i>Антифон 2</i></b></p>
<p><i>Стих 1:</i> Вислухає Тебе Господь у день печалі, * захистить Тебе ім’я Бога Якова <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 2:</i> Пошле Тобі поміч зо святині * і з Сіону заступить Тебе <i>(Пс. 19,3).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 3:</i> Дасть Тобі Господь по серцю Твоєму * і ввесь задум твій сповнить <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Антифон 3</i></b></p>
<p><i>Стих 1:</i> Господи, силою Твоєю возвеселиться цар * і спасенням Твоїм возрадується вельми <i>(Пс. 20,2).</i></p>
<p><i>Тропар, глас 8:</i> Благословен єси, Христе Боже наш, * що премудрими рибаків явив, * зіславши їм Духа Святого, * і ними уловив вселенну. * Чоловіколюбче, слава Тобі.</p>
<p><i>Стих 2:</i> Бажання серця його дав Ти йому * і хотіння уст його Ти не відмовив йому <i>(Пс. 20,3).</i></p>
<p><i>Тропар:</i> Благословен єси, Христе Боже наш:</p>
<p><i>Стих 3:</i> Бо попередив Ти його благословенням благостинним, * поклав Ти на голові його вінець із каменя цінного <i>(Пс. 20,4).</i></p>
<p><i>Тропар:</i> Благословен єси, Христе Боже наш:</p>
<p><i>Вхідне:</i> Вознесися, Господи, силою Твоєю, * оспівуватимемо і співатимемо сили Твої <i>(Пс. 20,14).</i></p>
<p><i>Тропар:</i> Благословен єси, Христе Боже наш, * що премудрими рибаків явив, * зіславши їм Духа Святого, * і ними уловив вселенну. * Чоловіколюбче, слава Тобі.</p>
<p>Слава, і нині: <i>Кондак, глас 8:</i> Коли Ти, зійшовши, язики змішав, * розділив Ти народи, Всевишній. * Коли ж вогненні язики Ти роздавав, * у з’єднання всіх Ти призвав. * I одноголосно славимо Пресвятого Духа.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Діяння Апостолів 2, 1-11.</b>
<p><i>1</i>. В той час, коли настав день П'ятдесятниці, всі вони були вкупі на тім самім місці. <i>2</i>. Аж ось роздався зненацька з неба шум, неначе подув буйного вітру, і сповнив увесь дім, де вони сиділи. <i>3</i>. І з'явились їм поділені, мов вогонь, язики, і сіли на кожному з них. <i>4</i>. Усі вони сповнились Святим Духом і почали говорити іншими мовами, як Дух давав їм говорити.
<p><i>5</i>. Були ж у Єрусалимі між юдеями побожні люди з усіх народів, що під небом. <i>6</i>. І як зчинився той шум, зійшлась сила народу і хвилювалася, бо кожний чув, що вони говорили його мовою. <i>7</i>. Всі, остовпілі, дивувались і один до одного казали:
<p>– Хіба ось всі це не галилеяни, що говорять? <i>8</i>. Як же воно, що кожний з нас чує нашу рідну мову: <i>9</i>. партяни, мідяни, еламії і мешканці Месопотамії, Юдеї й Кападокії, Понту й Азії, <i>10</i>. Фригії й Памфілії, Єгипту й околиць Лівії, що біля Кирени, римляни, що прибули, <i>11</i>. юдеї і прозеліти, критяни й араби – як ми їх чуємо, як вони нашими мовами возвіщають величні діла Божі?
<p>__________</p>
<p><i>Алилуя, глас 1:</i> Словом Господнім небеса утвердилися і духом уст Його вся сила їх <i>(Пс. 32,6).</i></p>
<p><i>Стих:</i> 3 неба споглянув Господь, видів усіх синів людських <i>(Пс. 32,13).</i></p>
<p>__________</p>
<p><i>Євангеліє: </i></p>
<p><b>Євангеліє від Івана 7, 37-52; 8, 12.</b>
<p><i>37</i>. Останнього великого дня свята стояв Ісус і скликнув на ввесь голос:
<p>– Коли хто спраглий, нехай прийде до мене й п'є!
<p><i>38</i>. Хто вірує в мене, як каже Писання: ріки води живої потечуть із нутра його.
<p><i>39</i>. Так він говорив про Духа, що мали прийняти ті, які увірували в нього. Не прийшов бо був ще Дух Святий, тому що. Ісус не був ще прославлений.
<p><i>40</i>. Деякі з народу, чуючи ті слова, казали:
<p>– Він справді пророк.
<p><i>41</i>. Інші говорили:
<p>– Він – Христос.
<p>Ще інші мовили:
<p><i>42</i>. – Чи Христос прийде з Галилеї? Хіба не сказано в Писанні, що Христос має прийти з роду Давида, з села Вифлеєму, звідки був Давид?
<p><i>43</i>. І виник роздор через нього серед народу. <i>44</i>. Деякі хотіли його схопити, та ніхто не наклав рук на нього.
<p><i>45</i>. Вернулись слуги до первосвящеників та фарисеїв, і ті їх питають:
<p>– Чому ви його не привели?
<p><i>46</i>. Слуги відповіли:
<p>– Ніколи чоловік не говорив так, як цей чоловік говорить.
<p><i>47</i>. Фарисеї казали:
<p><i>48</i>. – Чи й ви дали себе звести? Невже хто зі старшини або фарисеїв увірував у нього? <i>49</i>. Та проклятий цей народ, що не знає закону!
<p><i>50</i>. Озвавсь до них Никодим, що приходив до нього вночі, один з них:
<p><i>51</i>. – Хіба закон наш судить чоловіка, не вислухавши його спершу й не довідавшися, що він робить?
<p><i>52</i>. Ті йому у відповідь сказали:
<p>– Чи й ти з Галилеї? Розсліди й побачиш: з Галилеї пророк не приходить.
<p><i>12</i>. І знову говорив до них Ісус кажучи:
<p>– Я – світло світу. Хто йде за мною, не буде в темряві блукати, а буде мати світло життя.
<p>__________</p>
<p><i>Замість </i>Достойно, <i>приспів:</i> Величай, душе моя, в трьох особах суще єдине божество.</p>
<p><i>І ірмос, глас 4:</i> Радуйся, царице, матеро-дівственна славо, всякі бо легкомовні благоговірливі уста промовити не можуть, щоб Тебе оспівувати достойно, і безсильний ум усякий, щоб Твоє рождество розуміти. Тому Тебе одноголосно славимо.</p>
<p><i>Причасний:</i> Дух Твій благий наставить мене на землю праву <i>(Пс. 142,10).</i> Алилуя, <i>тричі</i>.</p>
<p>&nbsp;<hr />
<p><b>Ді. 2, 1–11. «Зійшлась велика юрба і хвилювалася, бо кожен чув, що вони говорили його мовою»</b>
<p>Через сходження Святого Духа апостоли стали здатними промовляти людям, кожному народові, і кожній конкретній людині так, щоб вона почула Євангеліє. Апостоли стали здатні нести Євангеліє до кожної особи, яку їм Господь посилає. І це важливий приклад для нас, християн, які через хрещення споріднились з Ісусом Христом, через миропомазання сповнилися Дарами Святого Духа. Важливо щоб ми могли зрозуміти, що коли Бог ставить нас у ситуацію з якоюсь людиною, то робить нас спроможними цій людині допомогти і промовити. 
<p>Потрібно завжди мати переконаність і віру, що Бог нас не залишить без підтримки. Так, може, ми не завжди готові почути голос Божий, може, ми не завжди готові промовити кожній людині, але ми цю здатність завжди у собі посідаємо. Її потрібно розвивати через молитву, через наше вслухання в Господа, бо <b>дари Святого Духа ми вже отримали в таїнстві миропомазання, але маємо ці дари в собі розвивати й ними жити. </b>
<p>&nbsp;
<p><b>Йо. 7, 37-52; 8, 12. «Хто вірує в мене, як Писання каже, то ріки води живої з нутра його потечуть!»</b>
<p>Наша віра дає нам сопричастя з Богом. І все те, чим володіє Господь, починаємо мати й ми – як діти свого Батька. Незважаючи на те, що кожен з нас у певних обставинах життя стикається зі своєю обмеженістю і слабкістю, може навіть впадати у відчай чи сумніви, Бог залишається незмінним і завжди переймається нашими проблемами. 
<p>Коли наближаємося до Господа, то багато неможливих для здійснення речей, стають можливими. І тоді відчуваємо щодо себе знамениті слова апостола Павла: «Все можу в Тому, хто укріплює мене». Головне – не переставати уповати на Нього, мати за свою кріпость і опору тільки Його.
<p>Святкуємо Зіслання Святого Духа, бо апостоли почали діяли не своєю силою, а Божою, оскільки Дух Святий сповнив їх. Діяти Божою силою може кожен, хто отримав таїнства Хрещення і Миропомазання, через які ми, смертні люди, стаємо здатними до великих речей. Це свято пригадує нам і наголошує, що людина здатна здійснювати величні вчинки, коли дозволяє Господеві, Святому Духові діяти в собі. <b>Це свято торжества, перемоги великої сили Божої, яка може виявитися лише тоді, коли ми цього забажаємо, коли ми цього спраглі; і Дух Святий, так само, як зійшов тоді на апостолів, сходить і скріплює кожного з нас у кожній миті нашого життя.</b>
<p>&nbsp;<p><b>Владика Венедикт (Алексійчук)</b>