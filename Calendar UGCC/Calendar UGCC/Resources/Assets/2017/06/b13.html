<p><b>Червень 13 (31) Вівторок</b></p>
<p>Св. ап. Єрмія. Св. мч. Єрмея.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p><i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p><i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 4, 4-12.</b>
<p><i>4</i>. Браття, тому, хто виконує яку роботу, зарібок рахується не як ласка, але як щось належне; <i>5</i>. тому ж, хто не виконує, але вірує в того, який оправдує нечестивого, віра його рахується за оправдання. <i>6</i>. Як і Давид проголошує щасливим чоловіка, якому Бог зараховує оправдання без діл:
<p><i>7</i>. Блаженні ті, яким відпущені беззаконня
<p>і яким гріхи прикриті.
<p><i>8</i>. Щаслива людина, якій Господь гріха не порахує.
<p><i>9</i>. Хіба блаженство лише для обрізаних, хіба також і не для необрізаних? Бо ми говоримо: віра була зарахована Авраамові як оправдання. <i>10</i>. Як же зарахована? Як він уже був обрізаний чи як ще необрізаний? Не як він був обрізаний, але як необрізаний. <i>11</i>. І він прийняв знак обрізання, печать оправдання, через віру, яку мав, бувши необрізаним, щоб бути батьком усіх тих, які вірять, не будучи обрізаними, щоб оправдання було їм теж зараховане <i>12</i>. і щоб він був батьком обрізання не лиш обрізаних, але й тих, що ходять слідами віри, яку ще перед обрізанням мав батько наш Авраам.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 7, 15-21.</b>
<p>Сказав Господь: 
<p><i>15</i>. Стережіться лжепророків, що приходять до вас в овечій одежі, а всередині – хижі вовки. <i>16</i>. Ви пізнаєте їх по їхніх плодах; хіба збирають виноград з тернини або з будяків – смокви? <i>17</i>. Так кожне добре дерево родить гарні плоди, а лихе дерево – плоди погані. <i>18</i>. Не може добре дерево приносити плодів поганих, ані лихе дерево – плодів добрих. <i>19</i>. Всяке дерево, що не родить доброго плоду, рубають і в вогонь кидають.
<p><i>20</i>. По їхніх плодах, отже, пізнаєте їх.
<p><i>21</i>. Не кожний, хто до мене каже: Господи, Господи!, ввійде в царство небесне, але той, хто чинить волю Отця мого, що на небі.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Рм. 4, 4–12. «Віра була зарахована Авраамові, як оправдання»</b>
<p>У Старому Завіті вибраний народ часто займав різні постави щодо Господа, або була безперечна віра Богові, або невірність. Господь дає нам за приклад Авраама, показує плоди його довіри до Бога. Так само наше життя і наші стосунки будуються на вірі. 
<p>Усі ми знаємо про Бога, знаємо, що Бог навчає і завжди нас кличе, але завжди для нас залишається справою нашого вибору, наскільки ми вірою втілюємо це в наше життя, цим живемо. Пам’ятаймо, що віра, це не лише якийсь одноразовий акт, вибір життя вірою постає кожної миті. Бо щомиті показується, наскільки ми довіряємо і покладаємось на Господа. <b>І ніщо інше, як наша віра, є твердим фундаментом і основою, що дає нам можливість пройти через будь-які життєві обставини.</b>
<p>&nbsp;
<p><b>Мт. 7, 15-21. «Ви пізнаєте їх за плодами їхніми».</b>
<p>Ми завжди докладаємо великих зусиль, щоб добре виглядати в очах інших людей, щоб інші нас цінували, хвалили, щоб нас поважали. З часом нам якнайкраще вдається виконувати роль досконалих. Однак трапляються ситуації, коли ми поводимося неадекватно, можемо зробити щось таке, чого самі від себе не сподівалися.
<p>У народі кажуть, що шила в мішку не втаїш, тобто те, ким ми є, неминуче виявиться в критичних ситуаціях, як би ми цього не приховували. А тим більше це виявиться перед Богом, коли зустрінемося з Ним після смерті у вічності. Бог зніме з нас усі нашарування, наші маски та вуалі, усі наші уявлення про себе. 
<p>Мусимо більше старатися пізнавати себе, а це неможливо, якщо не будемо пізнавати нашого Бога. Тільки Він через свого Святого Духа може відкрити нам правду про те, ким ми є насправді, показати дорогу до змін і провести нас нею. <b>Тільки тоді ми зможемо принести Божі плоди, за якими пізнають нас, що ми Божі діти!</b>
<p>&nbsp;<p><b>Владика Венедикт (Алексійчук)</b>