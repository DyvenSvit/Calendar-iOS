<p><strong>Червень 24 (11) Субота</strong></p>
<p><strong>† Свв. апп. Вартоломея й Варнави.</strong></p>
<p><strong>Сострадання Пресвятої Богородиці.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Вогнеподібний язик у силі Духа прийнявши, * Слово, що прийшло у плоті, ви всюди проповідували; * Його ради той – у главу усічений, а той – камінням побитий, * і ви є апостольського лику окраса, Вартоломею й Варниво. * Тому пам’ять вашу почитаємо й просимо: * Моліть Христа Бога, * щоб ми прийняли гріхів відпущення.</p>
<p><i>Кондак Вартоломея, глас 4:</i> Явився Ти, як велике сонце, вселенній, * сяянням учень і чудес великих, * світло проводячи тих, що Тебе почитають, * Вартоломею, апостоле.</p>
<p>Слава: <i>Кондак Варнави, глас 3:</i> Господній був Ти істинний служитель, * із сімдесяти апостолів явився Ти першим, * осяяв Ти з Павлом проповідь твою, усім звіщаючи Христа Спаса. * Ради цього піснеспівами божественну пам’ять твою, Варнаво, творимо.</p>
<p>I нині: <i>Богородичний, глас 3:</i> Діва днесь предстоїть у церкві * і з ликами святих невидимо за нас молиться Богу. * Ангели з архиєреями поклоняються, * апостоли з пророками ликують, * бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.:</i> <p><b>Послання Апостола Павла до Римлян 3, 28 – 4, 3.</b>
<p><i>28</i>. Браття, ми вважаємо, що чоловік оправдується вірою, без діл закону. <i>29</i>. Хіба Бог – тільки юдеїв, а не й поган? Авжеж, і поган, <i>30</i>. бо є лиш один Бог, що оправдує обрізаних завдяки вірі і необрізаних через віру. <i>31</i>. То значить, отже, що ми вірою касуємо закон? Ні, навпаки, ми його стверджуємо.
<p><i>1</i>. Що. отже, скажемо, найшов Авраам, наш праотець, по тілу? <i>2</i>. Бо коли Авраам оправдався ділами, він має похвалу, але не перед Богом. <i>3</i>. Що бо говорить Писання? Повірив Авраам Богові, і це йому було пораховано за оправдання. 
<p><i>Свв.:</i> <p><b>Діяння Апостолів 11, 19-26; 29-30.</b>
<p><i>19</i>. В тих днях апостоли, що були розсипалися через гоніння з приводу Стефана, дійшли аж до Фінікії, Кипру та Антіохії, нікому не проповідуючи слова, крім юдеїв. <i>20</i>. Були ж між ними деякі з Кипру та з Кирени, які прийшли в Антіохію та промовляли й до греків, благовіствуючи їм Господа Ісуса. <i>21</i>. Рука Господня була з ними, і велике число було тих, що увірували й навернулись до Господа.
<p><i>22</i>. Чутка про це дійшла до вух церкви, що в Єрусалимі, і вони вислали Варнаву в Антіохію. <i>23</i>. Коли він прийшов і побачив ласку Божу, зрадів і підбадьорив усіх триматися Господа рішучим серцем, <i>24</i>. бо він був чоловік добрий, повний Святого Духа та віри. І пристало багато людей до Господа.
<p><i>25</i>. Тоді він вирушив у Тарс розшукати Савла <i>26</i>. і, найшовши його, привів в Антіохію. Вони збирались цілий рік у церкві й навчали силу людей. Уперше в Антіохії називали учнів християнами.
<p><i>29</i>. Тоді учні, хто скільки міг, постановили послати братам, що жили в Юдеї, допомогу; <i>30</i>. що й зробили, пославши її старшим через руки Варнави й Савла.
<p>__________</p>
<p><i>Алилуя, глас 1:</i> Ісповідять небеса чуди Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 7, 24 – 8, 4.</b>
<p><i>24</i>. Сказав Господь: Кожен, хто слухає оці слова й виконує їх, подібний до розумного чоловіка, що збудував свій дім на скелі. <i>25</i>. Полилася злива, розлились потоки, подули вітри й натиснули на той дім, та він не повалився, бо був збудований на скелі.
<p><i>26</i>. А кожний, хто слухає оці мої слова й не виконує їх, подібний до необачного чоловіка, який збудував свій дім на піску. <i>27</i>. Полилась злива, розлились потоки, подули вітри й ударили на той дім, і він повалився, і руїна його була велика.
<p><i>28</i>. І як Ісус скінчив ці слова, народ не міг надивуватись його навчанню, <i>29</i>. бо він навчав їх як повновладний, а не як їхні книжники.
<p><i>1</i>. Коли ж Ісус зійшов з гори, за ним ішла слідом сила народу. <i>2</i>. І приступив до нього прокажений, вклонивсь йому і мовив:
<p>– Господи, коли хочеш, можеш мене очистити.
<p><i>3</i>. Ісус простягнув руку й доторкнувся до нього, кажучи: 
<p>– Хочу, очисться!
<p>І він негайно ж очистився від прокази. <i>4</i>. Ісус промовив до нього:
<p>– Гляди, не кажи нікому; іди, покажися священикові й принеси дар, приписаний Мойсеєм, їм на свідоцтво.
<p><i>Свв.:</i> <p><b>Євангеліє від Луки 10, 16-21.</b>
<p>Сказав Господь своїм учням:
<p><i>16</i>. Хто слухає вас, мене слухав; хто гордує вами, мною гордує; а хто гордує мною, гордує тим, хто послав мене.
<p><i>17</i>. Вернулись сімдесят два з радістю, кажучи:
<p>– Господи, ба й біси коряться нам з-за твого імени.
<p><i>18</i>. Він сказав їм:
<p>– Я бачив сатану, що, наче блискавка, падав з неба. <i>19</i>. Ось я даю вам владу наступати на зміїв, скорпіонів і на всю ворожу силу – і ніщо вам не пошкодить. <i>20</i>. Одначе не радійте тому, що духи вам коряться, але радійте тому, що імена ваші записані на небі.
<p><i>21</i>. Того часу Ісус зрадів Святим Духом і промовив:
– Прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося. 
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Рм. 3, 28 – 4, 3. «Повірив Авраам Богові, і це йому було пораховано за оправдання»</b>
<p>На перший погляд, нас може здивувати, як самої віри було достатньо для того, щоб Авраам виправдався. Однак бачимо, те свідчення і доказ віри, які дав Богові Авраам, визначальне в усій історії спасення. Авраам не мав прикладів інших осіб, не мав спільноти, яка б його підтримувала, лише слухав Бога й вірив Йому. І доказами віри Богові були якраз його вчинки. 
<p>Наше життя показує, якою є наша віра. Якщо наша віра в Бога глибока, і ми уповаємо на Господа, покладаємося на Нього, це неминуче виявляється в нашому житті. Якщо наша віра слабенька, то таким є і наше життя. Тому будуймо фундамент свого життя на вірі. <b>Якщо він буде міцним, то й уся будівля, яку збудуємо згодом у випробуваннях і клопотах, вистоїть!</b>
<p>&nbsp;
<p><b>Мт. 7, 24 – 8, 4. «Кожний, хто слухає ці мої слова й виконує їх, подібний до розумного чоловіка, який збудував свій дім на скелі».</b>
<p>Як часто у своєму житті ми знаємо, як би мало бути, але живемо інакше. Ми свідомі того, як мали б поводитися, але поводимося по-іншому; розуміємо, як треба відповісти, але так не говоримо; знаємо, що віра без діл мертва, але залишаємося на рівні «слухачів закону», далеких від його виконання.
<p>Мусимо усвідомити, що бути християнином – це не однохвилинна процедура, це не самі таїнства Хрещення і Миропомазання, також на Першій Сповіді християнство не закінчується – це постійне зростання в Христі. 
<p>Важливо, щоб ми не лише здобували знання про Бога і правду про себе, а й застосовували їх у нашому житті. Адже слово, яке Бог нам промовляє в молитві, у читанні Святого Письма, живе і діяльне, його слід відразу втілювати у своє життя. Бог може промовити також своє слово через різні засоби комунікації: інтернет, газету, радіо. Вслухаймось у слова, які Бог сіє в наші серця, і робімо все, щоб вони оживали в нашому житті. Бо лише коли так будемо діяти, збудуємо добру основу, збудуємо свій дім на скелі. <b>І коли настануть життєві клопоти, ми зможемо встояти на скелі, якою є Бог!</b>
<p>&nbsp;<p><b>Владика Венедикт (Алексійчук)</b>