<p><b>Червень 10 (28) Субота</b></p>
<p><em>Віддання П’ятдесятниці.</em> </p>
<p>Прп. Микити, єп. Халкидонського.</p>
<hr />
<p>Прп. Микити, єп. Халкидонського.</p>
<p><i>По</i> Благословенне царство:</p>
<p><i>Люди:</i> <b>Амінь</b>.</p>
<p><i>Священик: </i>Царю небесний…</p>
<p><b><i>Антифон 1</i></b></p>
<p><i>Стих 1:</i> Небеса повідають славу Божу, * творіння ж рук Його сповіщає твердь <i>(Пс. 18,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> День дневі передає слово * і ніч ночі об’являє розуміння <i>(Пс. 18,3).</i></p>
<p>Молитвами Богородиці, * Спасе, спаси нас.</p>
<p><i>Стих 3:</i> На всю землю вийшло вістування їх * і до кінців вселенної глаголи їх <i>(Пс. 18,5).</i></p>
<p>Молитвами Богородиці, * Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p>Молитвами Богородиці, * Спасе, спаси нас. </p>
<p><b><i>Антифон 2</i></b></p>
<p><i>Стих 1:</i> Вислухає Тебе Господь у день печалі, * захистить Тебе ім’я Бога Якова <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 2:</i> Пошле Тобі поміч зо святині * і з Сіону заступить Тебе <i>(Пс. 19,3).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 3:</i> Дасть Тобі Господь по серцю Твоєму * і ввесь задум твій сповнить <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Антифон 3</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Вхідне:</i> Вознесися, Господи, силою Твоєю, * оспівуватимемо і співатимемо сили Твої <i>(Пс. 20,14).</i></p>
<p><i>Тропар:</i> Благословен єси, Христе Боже наш, * що премудрими рибаків явив, * зіславши їм Духа Святого, * і ними уловив вселенну. * Чоловіколюбче, слава Тобі.</p>
<p>Слава, і нині: <i>Кондак, глас 8:</i> Коли Ти, зійшовши, язики змішав, * розділив Ти народи, Всевишній. * Коли ж вогненні язики Ти роздавав, * у з’єднання всіх Ти призвав. * I одноголосно славимо Пресвятого Духа.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 1, 7-12.</b>
<p><i>7</i>. Браття, благодать вам і мир від Бога, нашого Отця, і Господа Ісуса Христа.
<p><i>8</i>. Насамперед дякую Богові моєму, через Ісуса Христа, за всіх вас, що віра ваша славиться по всьому світі. <i>9</i>. Свідок бо мені Бог, якому я служу моїм духом, благовістуючи його Сина, <i>10</i>. що я безперестанно згадую вас і завжди прошу в моїх молитвах, чи нарешті пощастить мені, з волі Божої, прийти до вас, <i>11</i>. бо прагну вас бачити, щоб поділитися з вами яким духовним даром, щоб вас укріпити, <i>12</i>. тобто підбадьоритись разом з вами, спільною вірою, вашою й моєю. 
<p>__________</p>
<p><i>Алилуя, глас 1:</i> Словом Господнім небеса утвердилися і духом уст Його вся сила їх <i>(Пс. 32,6).</i></p>
<p><i>Стих:</i> 3 неба споглянув Господь, видів усіх синів людських <i>(Пс. 32,13).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 5, 42-48.</b>
<p><i>42</i>. Сказав Господь: Дай тому, хто в тебе просить, а хто хоче позичити в тебе, не відвертайся.
<p><i>43</i>. Ви чули, що було сказано: люби ближнього свого й ненавидь ворога свого. <i>44</i>. А я кажу вам: любіть ворогів ваших і моліться за тих, що гонять вас; <i>45</i>. таким чином станете синами Отця вашого, що на небі, який велить своєму сонцю сходити на праведних і неправедних.
<p><i>46</i>. Бо коли ви любите тих, що вас люблять, то яка вам за це нагорода? Хіба не те саме й митарі роблять? <i>47</i>. І коли ви вітаєте лише братів ваших, що надзвичайне чините? Хіба не те саме й погани роблять? <i>48</i>. Тож будьте досконалі, як Отець ваш небесний досконалий.
<p>__________</p>
<p><i>Замість </i>Достойно, <i>приспів:</i> Величай, душе моя, в трьох особах суще єдине божество.</p>
<p><i>І ірмос, глас 4:</i> Радуйся, царице, матеро-дівственна славо, всякі бо легкомовні благоговірливі уста промовити не можуть, щоб Тебе оспівувати достойно, і безсильний ум усякий, щоб Твоє рождество розуміти. Тому Тебе одноголосно славимо.</p>
<p><i>Причасний:</i> Дух Твій благий наставить мене на землю праву <i>(Пс. 142,10).</i> Алилуя, <i>тричі</i>.</p>
<p>&nbsp;<hr />
<p><b>Рм. 1, 7–12. «Віра ваша славиться у всьому світі»</b>
<p>Хто такий християнин? Це той, який повірив у проповідь Христа, той, який повірив у воскресення Христове, той, який своєю вірою ділиться з іншими. Не досить десь і щось почути про Бога. Ми багато чули усяких теорій. Але чи ми віруємо в Ісуса Христа і приймаємо ту Добру новину яку Він приніс? Ми багато знаємо, що інші говорять про це, але чи ми віруємо в це? 
<p>Наше життя завжди показує, наскільки наша віра міцна, наскільки ми її реалізовуємо, наскільки наша віра завжди виявляється у наших вчинках. <b>Саме власною вірою та власним життям ми стаємось свідками Ісуса Христа для всього світу і для кожної людини, яку стрічаємо. </b>
<p>&nbsp;
<p><b>Мт. 5, 42-48. «Тож будьте досконалі, як Отець ваш небесний досконалий».</b>
<p>Нас часто непокоять наші недоліки та гріхи, які чинимо в житті. Тоді йдемо до сповіді, стараємося пильнувати молитву, ходити до храму. Але дуже рідко ми у своєму серці носимо бажання досконалості, святості. Хоч цей наказ ми отримали від самого Господа: «Будьте досконалі». Христос не каже: «Бажано, щоб ви були досконалі, було б непогано, щоб ви були досконалі», але дає чітку вказівку бути досконалими. Через наші невдачі й падіння ми розчаровуємося в тому, що можемо бути бездоганними, але <b>Господь певний, що ми спроможні досягти досконалості.</b> Тож ці слова є звернені до кожного з нас: «Будьте досконалі».
<p>&nbsp;<p><b>Владика Венедикт (Алексійчук)</b>