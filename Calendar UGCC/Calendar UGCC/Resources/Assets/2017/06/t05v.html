<p><strong>Червень 5 (23) Понеділок</strong></p>
<p><strong>Святого Духа.</strong>
<p><i>Тиждень 1-ий по Зісланні Святого Духа. <b>Загальниця</b></i></p>
<p><span>Прп. ісп. Михаїла, єп. Синадського. Прп. Євфросинії Полоцької, ігумені монастиря Святого Спаса.</span> </p>
<hr />
<h2 align="center" ><b>ВЕЧІРНЯ</b></h2>
<p><i>Диякон, тримаючи стихар з орарем, підходить до священика і, схиливши голову, каже:</i> Благослови, владико, стихар з орарем. <i>Священик благословляє, кажучи:</i> Благословенний Бог наш. <i>Диякон:</i> „Амінь”, <i>після того одягає на себе стихар і, поцілувавши орар, одягає його на ліве рамено.</i></p>
<p><i>Священик, одягає епітрахиль, попередньо поблагословивши його, виходить північними дверми і, ставши перед зачиненими святими дверми, робить малий поклін і виголошує:</i> Благословенний Бог наш завжди, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Cпіваємо навколішках</i> Царю небесний <i>(г. 6):</i></p>
<p>Царю небесний, утішителю, Душе істини, * що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>
<p><i>а тоді: </i></p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>Інині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь. Господи, помилуй <i>(12 р.).</i></p>
<p>Слава Отцю, і Сину, і Святому Духові:*</p>
<p>Інині і повсякчас, і на віки вічні. Амінь.</p>
<p>Прийдіте, поклонімся* Цареві нашому Богу.</p>
<p>Прийдіте, поклонімся* Христові, Цареві нашому Богу.</p>
<p>Прийдіте, поклонімся і припадім* до самого Господа Ісуса Христа, Царя і Бога нашого.</p>
<h3 align="center" ><b>Псалом 103</b></h3>
<p>Благослови, душе моя, Господа!* Господи, Боже мій, ти вельми великий!</p>
<p>Ти одягнувся величчю і красою,* ти світлом, наче ризою, покрився.</p>
<p>Ти розіп'яв, неначе намет, небо,* ти збудував твої горниці у водах.</p>
<p>Із хмар собі робиш колісницю,* ходиш на крилах вітру.</p>
<p>Вітри своїми посланцями учиняєш,* полум'я вогненне − слугами своїми.</p>
<p>Ти заснував землю на її підвалинах,* не захитається по віки вічні.</p>
<p>Безоднею, немов одежею, покрив її,* понад горами стали води.</p>
<p>Перед погрозою твоєю вони тікали,* перед голосом грому твого тремтіли.</p>
<p>Підвелися гори, зійшли долини до місця,* що ти їм призначив.</p>
<p>Поставив їм границю, якої не перейдуть,* щоб знову покрити землю.</p>
<p>Джерела посилаєш у ріки,* які течуть проміж горами.</p>
<p>Усю звірину, що в полі, вони напувають,* дикі осли там гасять свою спрагу.</p>
<p>Над ними кублиться небесне птаство,* з-поміж гілляк дає свій голос.</p>
<p>Ти напуваєш гори з твоїх горниць,* земля насичується плодом діл твоїх.</p>
<p>Вирощуєш траву для скоту, зела – на вжиток людям,* щоб хліб із землі добували:</p>
<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>
<p>Насичуються дерева Господні,* кедри ливанські, що посадив їх.</p>
<p>На них гніздяться птиці;* бусли – на кипарисах їхнє житло.</p>
<p>Високі гори для оленів,* скелі − для зайців притулок.</p>
<p>Ти створив місяць, щоб значити пори;* сонце знає свій захід.</p>
<p>Наводиш темряву, і ніч надходить,* що в ній ворушаться усі звірі дібровні.</p>
<p>Левенята рикають за здобиччю своєю,* поживи від Бога для себе просять.</p>
<p>Ховаються, як тільки зійде сонце,* лягають у своїх норах.</p>
<p>Виходить чоловік до свого діла,* і до своєї праці аж до вечора.</p>
<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>
<p>Ось море велике, прешироке, * у ньому плазунів без ліку, звірів малих і великих.</p>
<p>Там кораблі проходять,* є і левіятан, якого ти створив, щоб ним бавитися.</p>
<p>Усі вони від тебе дожидають,* щоб дав їм у свій час поживу.</p>
<p>Коли даєш їм, вони її збирають,* як розтулюєш твою руку, вони насичуються благом.</p>
<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>
<p>Зішлеш свій дух, – вони оживають,* і ти відновлюєш лице землі.</p>
<p>Нехай слава Господня буде повіки,* нехай Господь радіє творами своїми.</p>
<p>Спогляне він на землю, і вона стрясається,* торкнеться гір, вони димують.</p>
<p>Я буду Господеві співати поки життя мого,* псалми співатиму, поки буду жити.</p>
<p>Нехай буде приємна йому моя пісня;* у Господі я веселитимусь.</p>
<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>
<p>Слава Отцю, і Сину, і Святому Духові:</p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Вечірні молитви</b></h3>
<p><i>Під час 103-го псалма священик мовить перед св. дверми вечірні молитви. </i></p>
<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>
<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>
<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>
<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>
<p>По закінченні 103-го псалма диякон виходить північними дверми, віддає шану священикові. <i>Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</i></p>
<h3 align="center" ><b>Єктенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом).</i></p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Диякон, зробивши малий поклін, вертається південними дверми у святилище і стає праворуч священика. Вірні співають перший антифон "Блажен муж".</i></p>
<h3 align="center" ><b>Псалом 140</b></h3>
<p><i>Вірні співають два перші стихи 140-го псалма, на голос 1. Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</i></p>
<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>
<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>
<p>Постав, Господи, моїм устам сторожу;* до дверей губ моїх − варту!</p>
<p>Не дай схилитися серцеві моєму* до чогось злого.</p>
<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>
<p>Нехай праведник по-доброму б'є мене й виправляє,* а олія грішного нехай не намастить голови моєї.</p>
<p>Я все-таки молитимусь,* незважаючи на їхні злі вчинки.</p>
<p>Якщо суддів їхніх скинуть в ущелини скелі,* то почують, що слова мої любі.</p>
<p>Немовби хтось розбив і розрив землю,* розкидано їхні кості перед адом.</p>
<p>Бо до тебе, Господи, мій Боже, мої очі;* до тебе прибігаю, не губи душі моєї.</p>
<p>Збережи мене від петлі, що її наставили на мене,* і від сильця тих, що творять беззаконня.</p>
<p>Нехай грішники впадуть у власні сіті всі разом,* а я пройду безпечно.</p>
<p><b>Псалом 141</b></p>
<p>Я голосом моїм до Господа взиваю,* я голосом моїм до Господа молюся.</p>
<p>Скаргу мою перед ним виливаю,* мою скруту йому я виявляю.</p>
<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>
<p>Поглянь праворуч і подивися:* нема нікого, хто дбав би за мене.</p>
<p>Нема куди мені втікати,* нема нікого, хто піклувався би мною.</p>
<p>До тебе, Господи, взиваю й кажу:* Ти моє прибіжище, в землі живих ти − моя доля!</p>
<p>Зверни увагу на моє благання,* бо я вельми нещасний.</p>
<p>Спаси мене від гонителів моїх,* бо вони сильніші від мене.</p>
<p>Виведи з в'язниці мою душу,* щоб дякувати імені твоєму.</p>
<p>Мене обступлять праведники,* бо ти добро мені вчиниш.</p>
<p><b>Псалом 129</b></p>
<p>З глибин взиваю до тебе, Господи,* Господи, почуй мій голос.</p>
<p>Нехай будуть твої вуха уважні,* до голосу благання мого.</p>
<h3 align="center" ><b><i>Стихири</i></b></h3>
<p><i>Стих: </i>Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>
<p><i>(г. 1):</i> П'ятидесятницю святкуємо і прихід Духа,* здійснення обітниці і сповнення надії.* Яке ж це велике і святе таїнство!* Тому й кличемо до тебе:* Творче всіх, Господи, – слава тобі!</p>
<p><i>Стих: </i>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>
<p>Мовами чужими наділив ти, Христе, своїх учнів,* щоб ними проповідували тебе – безсмертне Слово і Бога,* який дає нам велику милість.</p>
<p><i>Стих: </i>Від ранньої сторожі до ночі* від ранньої сторожі нехай уповає Ізраїль на Господа.</p>
<p>Усе подає Дух Святий:* пророків посилає, священиків удосконалює,* неграмотних мудрости навчає,* рибалок богословами появляє,* і єднає всю церковну спільноту.* Єдиносущний і співпрестольний Отцеві й Синові,* Утішителю, – слава тобі!</p>
<p><i>Стих: </i>Бо в Господа милість і відкуплення велике в нього;* він визволить Ізраїля від усього беззаконня його.</p>
<p><i>(г. 2):</i> Ми бачили світло істинне,* ми прийняли Духа небесного,* ми знайшли віру істинну,* нероздільній Тройці поклоняємось,* вона бо спасла нас.</p>
<p><b>Псалом 116</b></p>
<p><i>Стих: </i>Хваліте Господа всі народи!* Прославляйте його всі люди!</p>
<p>Тройцю єдиносущну піснями звеличуємо:* Отця і Сина зі Святим Духом,* бо так проповідували всі пророки* й апостоли з мучениками.</p>
<p><i>Стих: </i>Велике бо до нас його милосердя, і вірність Господа повіки.</p>
<p>Пославши твого Святого Духа,* сповнив ти, Христе, обітницю,* дану своїм учням,* – послати силу з висоти,* і доказав ти нам, що ти – Істина.* Тому ті, що покладаються на тебе, Добрий,* воістину не засоромляться.</p>
<p><b>Слава і нині</b> <i>(г. 6):</i> Царю небесний, утішителю, Душе істини,* що всюди єси і все наповняєш,* скарбе дібр і життя подателю!* Прийди і вселися в нас* і очисти нас від усякої скверни* і спаси, Благий, душі наші.</p>
<h3 align="center" ><b><i>Вхід</i></b></h3>
<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>
<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</i> „Господеві помолімся”, <i>а священик мовить потиху молитву входу:</i> Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>
<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. <i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>
<p><i>Диякон</i>: Премудрість! Прості!</p>
<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>
<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>
<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>
<p><i>Священик:</i> Мир всім.</p>
<p><i>Диякон:</i> Премудрість, будьмо уважні!</p>
<p><i>Вірні співають прокімен. </i></p>
<h3 align="center" ><b><i>Прокімен</i></b></h3>
<p><i>Псалом 76 (г. 7)</i></p>
<p>Хто бог великий, як Бог наш?!* Ти той Бог, що творить чудеса.</p>
<p><i>Стих: </i>Ти показав між народами силу свою.</p>
<p><i>Стих: </i>Я сказав: Тепер я розумію, − це зміна волі Всевишнього.</p>
<p><i>Стих: </i>Я згадав діла Господні, бо пригадав усі давні чуда твої.</p>
<p><i>Зараз після прокімена диякон виголошує:</i></p>
<p>Ставши навколішки, Господеві помолімся.</p>
<p><i>Хор:</i> Господи, помилуй <i>(3 р.).</i></p>
<p><i>Тоді всі клякають, а священик проказує голосно оцю молитву:</i></p>
<p><b>Перша коліноприклонна молитва</b></p>
<p>Пречистий, нескверний, безначальний, невидимий, неосяжний, недослідимий, непереможний, незмінний, безмежний і безгрішний Господи! В тебе єдиного є безсмертя, ти живеш у світлі неприступнім. Ти створив небо і землю, і море і все, що в них існує. Перше ніж просити, ти всі наші прохання задовольняєш, тож молимось тобі й тебе просимо: Владико чоловіколюбний, Отче Господа Бога і Спаса нашого Ісуса Христа, що заради нас людей і задля нашого спасіння зійшов з неба і воплотився від Духа Святого і Марії, вседіви і преславної Богородиці. Він найперше словами навчав, згодом же й ділами появив, коли витерпів спасенні страждання, і так доручив нам нужденним, грішним і недостойним, що голови й коліна приклонили, приносити тобі моління за наші гріхи й людські невідання. Ти сам, Милостивий і Чоловіколюбче, вислухуй нас, коли взиваємо до тебе, зокрема ж у цей П'ятидесятний день, коли ти – після того, як Господь наш Ісус Христос вознісся на небо і возсів по правиці тебе, Бога і Отця, – на святих своїх учнів і апостолів зіслав Духа Святого. Він спочив на кожному з них і сповнились усі вони невичерпної Його ласки; різними мовами проповідували вони твої величності й пророкували.</p>
<p>Тому нині вислухай нас, що молимось тобі: Пом'яни нас нужденних і поневолених, і виведи душі наші з полону. Змилуйся над нами, твоїми молільниками. Прийми нас, що припадаємо до тебе і кличемо: Ми згрішили! Тобі ми віддані від лона матері нашої, бо ти Бог наш.</p>
<p><i>Усі встають, а диякон проказує єктенію</i>:</p>
<h3 align="center" ><b>Єктенія усильного благання</b></h3>
<p>Промовмо всі з усієї душі і з усієї мислі нашої, промовмо.</p>
<p><i>Вірні:</i> Господи, помилуй.</p>
<p>Господи, Вседержителю, Боже отців наших, молимось тобі, вислухай і помилуй.</p>
<p><i>Вірні:</i> Господи, помилуй.</p>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>після якої диякон виголошує:</i></p>
<p>Ставши навколішки, ще раз Господеві помолімся.</p>
<p><i>Хор:</i> Господи, помилуй <i>(3 р.).</i></p>
<p><b>Друга коліноприклонна молитва</b></p>
<p>Господи Ісусе Христе, Боже наш! Ти ще за життя, перебуваючи між нами, подав свій мир людям і постійно подаєш вірним дар пресвятого Духа у сталому спадкоємстві. Зокрема ж сьогодні зіслав ти своїм апостолам й учням цю ласку у вигляді вогняних язиків, наснаживши їхні уста. Через них кожний нарід у власній мові прийняв до свого слуху богопізнання. І ми просвітилися світлом Святого Духа та визволилися від омани, мов від темряви. Задля роздачі видимих і вогняних язиків, і задля надприродного діяння навчились ми вірувати в тебе і вихваляти тебе з Отцем і Святим Духом, просвітившись одним Божеством і його силою та владою. Бо ти – Отцеве сяйво й незмінний та непорушний образ його природи й істоти.</p>
<p>О, Джерело премудрости й благодаті! Відчини наші грішні уста й навчи нас, як і за що слід молитися. Хоч ти знаєш незліченне число наших гріхів, але твоє добросердя перемагає їхній безмір. Ми ж бо з острахом стоїмо перед тобою, кинувши в безодню твоєї милости безнадію нашого серця. Покеруй нашим життям, бо ти словом керуєш усе створіння, своєю невимовною мудрістю і силою, тиха пристане для тих, які плавають п бурях. Покажи нам шлях, яким нам іти. Нашим думкам зішли духа премудрости; духа розуму дай нашому нерозумові; духом остраху огорни наші вчинки і духа правого обнови в нутрі нашому; духом могутнім утверди хисткі наші помисли, аби повсякденно твій Дух благий направляв нас до добра, аби сподобитись нам виконувати твої заповіді і завжди пам'ятати про твій славний прихід та про суд над учинками нашими.</p>
<p>І не допусти, щоб спокушала нас тлінна краса цього світу, але зміцни прагнення до прийдешніх скарбів. Бо ти, Владико, сказав, що коли хтось що-небудь попросить у твоєму імені, то напевно одержить від твого споконвічного Отця і Бога. Тому і ми, грішні, в день приходу твого Святого Духа, молимо твою доброту, щоб дав ти нам усе потрібне для спасіння. Ти, Господи, щедрий податель усякого блага, бо щедро даєш, чого просимо. Ти співчутливий і милостивий, бувши учасником нашого тіла, крім гріха, – тож добросердно нахились до нас, що перед тобою зігнули коліна, й очисть нас із гріхів наших.</p>
<p>Дай, Господи, своєму народові твої щедроти. Вислухай нас з твого святого неба: освяти нас силою своєї спасенної правиці, покрий нас покровом крил своїх і не відкинь творіння рук твоїх. Проти тебе єдиного ми грішимо, але тобі єдиному й служимо: не вміємо поклонятися чужому Богові, ані простягати наших рук до інших богів. Прости нам гріхи, прийнявши наші коліноприклонні моління. Подай усім нам руку допомоги. Прийми оцю спільну молитву, як приємне кадило, що приноситься перед твоїм вселаскавим престолом.</p>
<p><i>Всі встають і проказують</i>:</p>
<h3 align="center" ><b>Сподоби, Господи</b></h3>
<p>Сподоби, Господи, цього вечора* без гріха зберегтися нам.</p>
<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене і установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<p><i>Потім диякон виголошує:</i></p>
<p>Ставши навколішки, ще раз Господеві помолімся.</p>
<p><i>Хор:</i> Господи, помилуй <i>(3 р.).</i></p>
<p><b>Третя коліноприклонна молитва</b></p>
<p>Вічнотекуче Джерело життя і світла, співіснуюча з Отцем творча Сило! Ти, Христе Боже наш, чудово здійснив увесь задум спасіння людства. Ти розірвав нерозривні кайдани смерти і розбив пекельні засуви та й подолав безліч лукавих духів. Ти привів себе, як непорочну жертву за нас, віддавши своє пречисте тіло, вільне від усякого Гріха і для нього неприступне. Дивним цим і несказанним священнодійством ти дав нам життя вічне; зійшовши в ад, розірвав ти вічні кайдани і тим, що сиділи в темряві, показав вихід. А змія, зачинальника злоби, що сидів у безодні, ти, велична премудросте Отця, полонив богомудрою принадою і зв'язав кайданами мороку та й прикріпив його своєю незмірною силою в незгаснім вогні пекла, у вічній темряві.</p>
<p>Владико всіх, Боже, Спасителю наш, надіє всіх людей землі і тих, що далеко на морі! Ти в цей останній і великий, і спасенний день празникн П'ятидесятниці показав нам тайну святої єдиносущної і співіснуючої, нероздільної і незлитої Тройці, та прихід і зшестя твого святого й животворного Духа, якого ти зілляв у вигляді вогняних язиків на твоїх святих апостолів. Ти вчинив їх благовісниками та ісповідниками нашої благочестивої віри і показав проповідниками справжнього богослов'я. Ти в цей досконалий і спасенний празник зволив прийняти молитовні очисні приноси за тих, що в аді, даючи нам велику надію на злагіднення їхніх мук і свою для нас утіху. Вислухай нас, смиренних своїх слуг, твоїх молільників: Упокой душі твоїх спочилих слуг у місці світлім, у місці приємнім, у місці прохолоднім, звідки уступила всяка недуга, журба й зітхання, і посели їхні душі в оселях праведних; сподоби їх миру і полегші. Не мертві бо восхвалять тебе, Господи, ані ті, що в аді, не насміляться віддавати тобі прославу, але ми, живі, славословимо тебе і молимо, і приносимо тобі очисні моління й жертви за їхні душі.</p>
<p><i>Всі встають, а диякон проказує єктенію:</i></p>
<h3 align="center" ><b>Єктенія прохальна</b></h3>
<p>Сповнім вечірню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Вечора всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів, і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>
<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Коли священик мовить молитву на прихилення голови, всі схиляють голови до самого виголосу </i>Нехай буде влада<i>. По виголосі диякон вертається південними дверми у святилище, а вірні співають стихири на стиховні.</i></p>
<h3 align="center" ><b>Стихири на стиховні</b></h3>
<p><i>(г. 3):</i> Нині явним знаком для всіх стали язики.* Бо ті, з яких Христос по тілу,* недугуючи невірством, відпали від Божої благодаті,* а ми, що від поган походимо,* божественного світла сподобилися, зміцнившись словами учнів,* які проповідували славу Доброчинця всіх, Бога.* Тому з ними, схиливши серця й зігнувши коліна,* з вірою поклонімось Святому Духові,* скріплені Спасителем душ наших.</p>
<p><i>Стих: </i>Серце чисте створи в мені, Боже,* і духа правого обнови в нутрі моєму.</p>
<p>Нині утішительний Дух зійшов на всяке тіло,* почивши від збору апостолів.* Від них він за їхньою співучастю,* розширив благодать на вірних,* і запевняє свій могутній прихід у вогнянім вигляді,* роздаючи учням мови на піснеспів і славу Божу.* Тому, скріпившись у вірі Святим Духом,* серцем духовно просвічені,* молімось за спасіння душ наших.</p>
<p><i>Стих: </i>Не відкинь мене від лиця твого,* і Духа твого Святого не відійми від мене.</p>
<p>Нині апостоли зодягаються Христовою владою з висот,* бо Утішитель обновляє їх, сповнивши таїнственним оновленням розуму.* Його вони дивними мовами* і високомовними словами проповідують* і нас навчають, щоб почитати вічне і нескладне, і триособове єство,* всіх благодітеля Бога.* Тому, просвітившись їхнім навчанням,* поклонімся Отцеві з Сином і Духом,* і молімся за спасіння душ наших.</p>
<p><b>Слава і нині</b> <i>(г. 8):</i> Прийдіть, народи світу, поклонімся Богові в трьох особах:* Синові в Отці зі Святим Духом.* Отець бо споконвічно родить Сина споконвічного та співпрестольного,* а Дух Святий є в Отці співставлений з Сином:* одна сила, одна природа, одне Божество.* Йому поклоняючись, усі виголошуємо:* Святий Боже, що все твориш Сином,* за співдіянням Святого Духа!* Святий Кріпкий, що нам Отця об'явив * і в світ послав Святого Духа!* Святий Безсмертний і Душе – Утішителю,* що від Отця виходиш і в Сині перебуваєш:* Тройце Свята, – слава тобі!</p>
<h3 align="center" ><b>Пісня Симеона</b></h3>
<p>Нині відпускаєш слугу твого, Владико,* за твоїм словом у мирі. Бо побачили очі мої* спасіння твоє, що приготував ти* перед усіма народами. Світло на просвіту поганам, і славу люду твого, Ізраїля.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>(г. 8):</i> Благословен єси, Христе Боже наш, * що премудрими рибаків явив, * зіславши їм Духа Святого, * і ними уловив вселенну. * Чоловіколюбче, слава Тобі.</p>
<p><i>І великий відпуст.</i></p>
<h3 align="center" ><b>Великий відпуст</b></h3>
<p><i>По тропарях відчиняються св. двері. Диякон виходить південними дверми, стає біля ікони Спасителя, дивлячись на людей і підносячи орар, виголошує:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу православну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Ти, що з отчого і божественного лона вийшов, і з неба на землю зійшов, і прийняв усе наше єство, і обожествив його, а після того знову на небеса вийшов, і сидиш праворуч Бога і Отця, Ти послав на святих своїх учеників і апостолів божественного і святого, і єдиносущного і єдиносильного, і єдинославного і соприсносущного Духа, і Ним просвітив їх, а ними всю вселенну, Христос, істинний Бог наш, молитвами пречистої і пренепорочної святої своєї Матері, святих славних, прехвальних богопроповідників і духоносних апостолів і всіх святих помилує і спасе нас як благий і чоловіколюбець</p>
<p><i>Вірні:</i> Амінь.</p>