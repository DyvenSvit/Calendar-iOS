<p><b>Червень 30 (17) П'ятниця</b></p>
<p>Свв. мчч. Мануїла, Савела й Ісмаїла. Прп. Іпатія, ігумена Руфеніянського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Як Христового родича знаючи Тебе, Юдо, * священно славимо Тебе як мученика непохитного, * що лесть переміг і віру зберіг. * Тому, днесь всесвяту твою пам’ять празнуючи, * розрішення гріхів молитвами твоїми приймаємо.</p>
<p>Слава: <i>Кондак, глас 2:</i> Сильним умом як вибраний ученик явився Ти * і як стовп непоборний Церкви Христової поганам проповідував Ти слово Христове, * навчаю чи вірувати в єдине божество. * Ним прославлений, прийняв Ти дар оздоровлень, * зціляючи недуги тих, що до Тебе прибігають, апостоле Юдо всехвальний.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс.18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 11, 25-36.</b>
<p><i>25</i>. Браття, не хочу, щоб ви не відали цієї тайни, щоб не були самі в собі велемудрі: засліплення впало частинно на Ізраїля, поки не ввійдуть усі погани, <i>26</i>. і тоді увесь Ізраїль спасеться, як написано:
<p>Прийде з Сіону Визволитель,
<p>відверне від Якова безбожність.
<p><i>27</i>. Такий буде завіт мій з ними,
<p>як відпущу гріхи їх.
<p><i>28</i>. Щодо євангелія, вони нелюбі Богові через вас, але щодо вибору Божого, вони улюблені батьків ради, <i>29</i>. бо дари Божі й покликання невідкличні. <i>30</i>. Як ви колись були неслухняні Богові, а тепер помилувані через їхній непослух, <i>31</i>. так і вони тепер, через милосердя, якого ви зазнали, стали неслухняні, щоб і вони тепер зазнали милосердя. <i>32</i>. Бо Бог включив усіх у непослух, щоб усіх помилувати.
<p><i>33</i>. О глибино багатства, мудрости і знання Божого! Які незбагненні його постанови й недослідимі його дороги!
<p><i>34</i>. Хто бо коли зрозумів думку Господню?
<p>Хто був його дорадником?
<p><i>35</i>. Або хто перше дав йому що,
<p>щоб він те віддав йому назад?
<p><i>36</i>. Все бо від нього, через нього і для нього. Йому слава навіки. Амінь.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 12, 1-8.</b>
<p><i>1</i>. Того часу Ісус проходив ланами в суботу. Учні ж його, зголоднілі, стали рвати колоски і їсти. <i>2</i>. Побачили це фарисеї і кажуть до нього:
<p>– Он твої учні роблять те, чого не можна робити в суботу.
<p><i>3</i>. Він відповів їм:
<p>– Хіба ви не читали, що зробив Давид, як зголоднів був він і ті, що були з ним? <i>4</i>. Як він увійшов у дім Божий і їв хліби предложення, яких, за винятком самих священиків, не можна було їсти ні йому, ні тим, що з ним були. <i>5</i>. Або хіба ви не читали в законі, як священики в суботу порушують у храмі суботу й не мають провини? <i>6</i>. А я кажу вам, що тут більше, ніж храм. <i>7</i>. Якби ви зрозуміли, що значить: я милосердя хочу, а не жертви, – ви безвинних не осуджували б. <i>8</i>. Бо Син чоловічий – Господь і суботи.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Рм. 11, 25–36. «Все бо від Нього, через Нього і для Нього»</b>
<p>Наше життя дуже коротке, у когось менше – у когось більше, але все одно – декілька десятків років, це небагато. І було б великою помилкою той короткий час витратити на марні прив’язання до земних речей, які лишаться на землі, коли ми помремо. 
<p>Якщо б люди пам’ятали, що ми всі вийшли від Господа, то б не забували, що треба саме для Нього жити і все до Нього прямувати. <b>Тому найліпше для кожної людини – намагатися виконувати Божу волю і своїм життям прямувати до Його Царства, а не прив’язуватись до скороминучих речей.</b>
<p>&nbsp;
<p><b>Мт. 12, 1-8. «Я милосердя хочу, а не жертви».</b>
<p>Кожен із нас дізнається про Бога все більше й більше, але жодне наше знання про Бога не замінить нам особистих стосунків з нашим Творцем. Бо лише через особисте пізнання Господа ми зможемо чинити те, що Йому миле в кожній конкретній ситуації.
<p>Господь вказує, що хоче милосердя, – це те, на що ми здатні і що в наших силах. Це не лише дотримуватися тих чи інших законів, традицій, обов’язків, але насамперед виявляти милосердя до кожної людини, яку Господь послав нам у конкретних обставинах нашого життя. 
<p>Маємо завжди пам’ятати, що все, чим володіємо в нашому житті, і те, що Господь нам обіцяє у вічному житті, було б неможливим без Божого милосердя. <b>Будьмо, отже, милосердними, як наш Небесний Отець!</b>
<p>&nbsp;<p><b>Владика Венедикт (Алексійчук)</b>