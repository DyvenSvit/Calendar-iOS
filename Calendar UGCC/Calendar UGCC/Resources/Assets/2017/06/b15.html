<p><strong>Червень 15 (2) Четвер</strong></p>
<p><strong>⊕ Торжественне поклоніння пречистим Тайнам Тіла і Крови Господа нашого Ісуса Христа.</strong> </p>
<p><span>Св. Никифора, ісп.</span></p>
<hr />
<p><b><i>Антифон 1</i></b></p>
<p><i>Стих 1:</i> Господь пасе мене і нічого не бракуватиме мені; * на місці квітучім, там Він оселив мене <i>(Пс. 22,1-2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Бо, якщо й піду посеред тіні смертної, * не побоюся зла, бо Ти зо мною єси <i>(Пс. 22,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> Приготовив Ти передо мною трапезу * проти супротивників моїх <i>(Пс. 22,5).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Антифон 2</i></b></p>
<p><i>Стих 1:</i> Вірував я, тому й заговорив, * і я смирився вельми <i>(Пс. 115,1).</i></p>
<p><i>Приспів:</i> Спаси нас, Сину Божий, * що живиш нас плоттю і кров’ю Своєю, співаємо Тобі: Алилуя.</p>
<p><i>Стих 2:</i> Що віддам Господеві * за все, що Він воздав мені? <i>(Пс. 115,3).</i></p>
<p><i>Приспів:</i> Спаси нас, Сину Божий, * що живиш нас плоттю і кров’ю Своєю, співаємо Тобі: Алилуя.</p>
<p><i>Стих 3:</i> Чашу спасення прийму * і ім’я Господнє призову <i>(Пс. 115,4).</i></p>
<p><i>Приспів:</i> Спаси нас, Сину Божий, * що живиш нас плоттю і кров’ю Своєю, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Антифон 3</i></b></p>
<p><i>Стих 1:</i> Коли призвав я, * вислухав мене Бог правди моєї <i>(Пс. 4,2).</i></p>
<p><i>Тропар, глас 4:</i> Воспоминання Твоє, Христе Боже наш, * засвітило світові день празничний, * від Тебе бо рибалки училися безкровну жертву хліба й вина Тобі приносити * і так творити Твоє божественне воспоминання, * яке й ми празнуємо і кличемо: * Господи, слава Тобі.</p>
<p><i>Стих 2:</i> Жертвуйте жертву правди * і уповайте на Господа <i>(Пс. 4,6).</i></p>
<p><i>Тропар:</i> Воспоминання Твоє, Христе Боже наш:</p>
<p><i>Стих 3:</i> Дав Ти веселість у серці моїм, * від плоду пшениці, вина і єлею свого збагатіли <i>(Пс. 4,2).</i></p>
<p><i>Тропар:</i> Воспоминання Твоє, Христе Боже наш:</p>
<p><i>Вхідне:</i> Тобі пожертвую жертву хвали * і в ім’я Господнє закличу <i>(Пс. 115,8).</i></p>
<p><i>Тропар, глас 4:</i> Воспоминання Твоє, Христе Боже наш, * засвітило світові день празничний, * від Тебе бо рибалки училися безкровну жертву хліба й вина Тобі приносити * і так творити Твоє божественне воспоминання, * яке й ми празнуємо і кличемо: * Господи, слава Тобі.</p>
<p>Слава, і нині: <i>Кондак, глас 4:</i> Ось предлежить Христос на поживу всім, * прийдіте і, припадаючи, поклонімся Христу Богові, * у цих тайнах утаєному, * з умилінням кличучи: * Владико, не опали нас, недостойних, причастям, * але попали гріхи і очисти душі наші.</p>
<p><i>Прокімен, глас 4:</i> Нагодував їх тістом пшеничним і медом з каменя наситив їх <i>(Пс. 80,17).</i></p>
<p><i>Стих:</i> Радуйтеся Богові, помічникові нашому <i>(Пс.80,2).</i></p>
<p>__________</p>
<p><i>Апостол: </i></p>
<p><i>Свята:</i> <p><b>Перше Послання Апостола Павла до Коринтян 11, 23-32.</b><p>
<p><i>23</i>. Браття, я, що прийняв від Господа, те передав вам: Господь Ісус тієї ночі, якої був виданий, узяв хліб <i>24</i>. і, воздавши подяку, розломав і сказав: «Це моє тіло, що за вас дається. Робіть це на мій спомин». <i>25</i>. Так само й чашу по вечері, кажучи: «Ця чаша – Новий завіт у моїй крові. Робіть це кожний раз, коли будете пити, на мій спомин». <i>26</i>. Бо кожного разу, як їсте хліб цей і п'єте цю чашу, звіщаєте смерть Господню, поки він не прийде. <i>27</i>. Тому хто буде їсти хліб або пити чашу Господню недостойно, буде винний супроти тіла і крови Господньої.
<p><i>28</i>. Хай, отже, кожний випробує себе самого, і тоді їсть цей хліб і п'є цю чашу. <i>29</i>. Бо хто їсть і п'є, не розрізняючи, що то тіло Господнє, суд собі їсть і п'є. <i>30</i>. Ось чому у вас багато недужих та хворих, та й чимало умирають. <i>31</i>. Якби ми самі себе розсуджували, нас би не судили. <i>32</i>. Коли ж Господь нас судить, він нас картає, щоб ми не були засуджені зо світом.
<p><i>Ряд.:</i> <p><b>Послання Апостола Павла до Римлян 5, 10-16.</b>
<p><i>10</i>. Браття, коли, бувши ворогами, ми примирилися з Богом смертю його Сина, то тим більше тепер, примирившися, спасемося його життям. <i>11</i>. І не тільки те, але й хвалимось у Бозі через Господа нашого Ісуса Христа, через якого ми тепер одержали примирення.
<p><i>12</i>. Та як через одного чоловіка ввійшов у світ гріх і з гріхом смерть, так смерть перейшла на всіх людей, бо всі згрішили; <i>13</i>. бо перед законом гріх був у світі, але гріх не зачисляється, коли нема закону; <i>14</i>. одначе смерть панувала від Адама до Мойсея і над тими, що не згрішили переступом, подібним до переступу Адама, що є образ того, що мав прийти.
<p><i>15</i>. Та не так воно з провиною, як з даром ласки. Бо коли через переступ одного померло багато, то тим більше ласка Божа і дар через ласку одного чоловіка, Ісуса Христа, щедро вилились на багатьох. <i>16</i>. І не так воно є з даром, як з гріхом одного: бо суд по одній провині приносить засуд, а дар ласки по багатьох провинах – оправдання. 
<p>__________</p>
<p><i>Алилуя, глас 4:</i> Очі всіх на Тебе уповають і Ти своєчасно даєш їм поживу <i>(Пс. 144,15).</i></p>
<p><i>Стих:</i> Ти відкриваєш руку Твою і сповняє усе живе благоволінням <i>(Пс. 144,16).</i></p>
<p>__________</p>
<p><i>Євангеліє: </i></p>
<p><i>Свята:</i> <p><b>Євангеліє від Івана 6, 48-54.</b>
<p>Сказав Господь юдеям, які до нього прийшли: 
<p><i>48</i>. Я – хліб життя. <i>49</i>. Батьки ваші їли манну в пустині й померли. <i>50</i>. А це – хліб, що з неба сходить, щоб той, хто його їстиме, не вмер. <i>51</i>. Я – хліб живий, що зійшов з неба. Коли хто їстиме цей хліб, житиме повіки. І хліб, що я дам, то моє тіло за життя світу.
<p><i>52</i>. Тут юдеї стали сперечатися між собою, кажучи:
<p>– Як отой може нам дати своє тіло їсти?
<p><i>53</i>. Ісус сказав їм:
<p>– Істинно, істинно кажу вам: як не їстимете тіла Сина чоловічого й не питимете його крови, не матимете життя в собі. <i>54</i>. Хто їсть моє тіло й п'є мою кров, той живе життям вічним, і я воскрешу його в останній день. 
<p><i>Ряд.:</i> <p><b>Євангеліє від Матея 8, 23-27.</b>
<p><i>23</i>. Одного разу, як увійшов Ісус до човна, слідом за ним увійшли його учні. <i>24</i>. Аж ось зірвалася на морі така велика буря, що хвилі заливали човен. Він спав. <i>25</i>. Ті кинулись до нього, збудили його й кажуть:
<p>– Рятуй, Господи, ми погибаємо!
<p><i>26</i>. А він до них каже:
<p>– Чого ви полохливі, маловіри?
<p>Тоді він встав, погрозив вітрам і морю, і настала велика тиша. <i>27</i>. І здивувались люди та й заговорили між собою: 
<p>– Хто це такий, що і вітри і море слухають його ?
<p>__________</p>
<p><i>Замість </i>Достойно, <i>приспів:</i> Величай, душе моя, Господа, що плоть і кров Свою дав у поживу таїнственну.</p>
<p><i>І ірмос, глас 2:</i> Увесь Ти є прагнення, увесь насолода, Слово Боже, Діви Сину, Боже богів, Господи, святих пресвятий, тому Тебе всі з Тією, що Тебе породила, величаємо.</p>
<p><i>Причасний:</i> Хто їсть Мою плоть і п’є Мою кров, у Мені перебуває і Я – в ньому, сказав Господь <i>(Йо. 6,56).</i> Алилуя, <i>тричі</i>.</p>
<p>&nbsp;<hr />
<p><b>Рм. 5, 10–16. «Бувши ворогами, ми примирилися з Богом смертю Його Сина, то тим більше тепер, примирившися, спасемося Його життям»</b>
<p>Коли подивимось на наші взаємини з Богом, бачимо, які вони нерівнозначні. З нашого боку – скільки ми чинимо гріхів, зраджуємо Бога, відступаємо від Нього, а з Божого – Господь завжди вірний нам. Ісус Христос помер за нас, коли ми ще були грішниками. Він дав нам свою любов і спасення завдатком. Примирив нас з Отцем, коли ми були на боці гріха, і так через свою смерть і воскресення зробив нас учасниками Життя Вічного. 
<p>Щохвилини пам’ятаймо, що ми вже примирені з Богом через Його смерть і воскресення. <b>Бог любить нас, не зважаючи на наше життя і вчинки. Коли ми це усвідомимо, що ми отримали від Господа і якою ціною, то не захочемо ніколи більше чинити гріха. </b>
<p>&nbsp;
<p><b>Мт. 8, 23-27. «Рятуй, Господи, ми гинемо!»</b>
<p>Ці самі слова чи подібні до них є дуже часто в наших молитвах, коли звертаємося до Бога. Бо часто і в нашому житті виникає якась складна ситуація, трапляються падіння, помилка, невдача, гріх – складаються непрості обставини, коли, здається, немає виходу. 
<p>Ми наче й маємо віру, адже ходимо до Божого храму, сповідаємося, причащаємося, однак саме в цих складних обставинах бачимо, наскільки наша віра, чи, радше, довіра до Бога, є слабкою. Часто забуваємо, що Христос є з нами завжди. Навіть тоді, коли нам видається, що Він не знає про ситуацію, в якій ми перебуваємо, як здавалося апостолом, коли Ісус спав. 
<p>Пам’ятаймо, що Ісус перебуває з нами повсякчасно. І недаремно Він говорить, що жодна волосинка не впаде з голови без Божої на це волі. <b>Пам’ятаймо, що в будь-яких важких ситуаціях з нами завжди Бог!</b>
<p>&nbsp;<p><b>Владика Венедикт (Алексійчук)</b>