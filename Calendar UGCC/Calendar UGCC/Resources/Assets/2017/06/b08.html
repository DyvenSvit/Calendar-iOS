<p><b>Червень 8 (26) Четвер</b></p>
<p>Св. ап. Карпа, одного з сімдесятьох.</p>
<hr />
<p><i>По</i> Благословенне царство:</p>
<p><i>Люди:</i> <b>Амінь</b>.</p>
<p><i>Священик: </i>Царю небесний…</p>
<p><b><i>Антифон 1</i></b></p>
<p><i>Стих 1:</i> Небеса повідають славу Божу, * творіння ж рук Його сповіщає твердь <i>(Пс. 18,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> День дневі передає слово * і ніч ночі об’являє розуміння <i>(Пс. 18,3).</i></p>
<p>Молитвами Богородиці, * Спасе, спаси нас.</p>
<p><i>Стих 3:</i> На всю землю вийшло вістування їх * і до кінців вселенної глаголи їх <i>(Пс. 18,5).</i></p>
<p>Молитвами Богородиці, * Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p>Молитвами Богородиці, * Спасе, спаси нас. </p>
<p><b><i>Антифон 2</i></b></p>
<p><i>Стих 1:</i> Вислухає Тебе Господь у день печалі, * захистить Тебе ім’я Бога Якова <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 2:</i> Пошле Тобі поміч зо святині * і з Сіону заступить Тебе <i>(Пс. 19,3).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Стих 3:</i> Дасть Тобі Господь по серцю Твоєму * і ввесь задум твій сповнить <i>(Пс. 19,2).</i></p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Антифон 3</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Утішителю благий, * співаємо Тобі: Алилуя.</p>
<p><i>Вхідне:</i> Вознесися, Господи, силою Твоєю, * оспівуватимемо і співатимемо сили Твої <i>(Пс. 20,14).</i></p>
<p><i>Тропар:</i> Благословен єси, Христе Боже наш, * що премудрими рибаків явив, * зіславши їм Духа Святого, * і ними уловив вселенну. * Чоловіколюбче, слава Тобі.</p>
<p>Слава, і нині: <i>Кондак, глас 8:</i> Коли Ти, зійшовши, язики змішав, * розділив Ти народи, Всевишній. * Коли ж вогненні язики Ти роздавав, * у з’єднання всіх Ти призвав. * I одноголосно славимо Пресвятого Духа.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 1, 28 - 2, 9.</b>
<p><i>28</i>. Браття, коли вони не вважали потрібним триматися правдивого пізнання Бога, видав їх на поталу їх лихих думок чинити негодяще: <i>29</i>. вони повні всякої несправедливости. лукавства, захланности, злоби, повні заздрости, убивства, колотнечі, підступу, лихої волі; <i>30</i>. вони обмовники, наклепники, богоненависники, зухвалі, горді, хвальки, винахідники зла, неслухняні батькам, <i>31</i>. нерозумні, зрадливі, безсердечні, немилосердні. <i>32</i>. Вони, хоч пізнали Божий присуд, що, хто таке чинить, заслуговує смерть, не тільки це роблять, але і схвалюють тих, що таке чинять.
<p><i>1</i>. Ось чому немає тобі оправдання, хто б ти не був, о чоловіче, що судиш; бо в чому судиш іншого, ти сам себе засуджуєш: чиниш бо те саме, що судиш; <i>2</i>. ми ж знаємо, що суд Божий є по правді на тих, що таке чинять. <i>3</i>. Чи думаєш про те, о чоловіче, який судиш тих, що таке чинять, і сам так робиш, що ти суду Божого уникнеш? <i>4</i>. Або погорджуєш багатством його доброти, поблажливости і довготерпеливости, не знаючи, що Божа доброта тебе веде до покаяння? <i>5</i>. Та ти жорстокістю твоєю і нерозкаяністю серця збираєш гнів на себе в день гніву, коли об'явиться правдивий суд Бога, <i>6</i>. що воздасть кожному за його вчинками: <i>7</i>. тим, що витривалістю в добрім ділі шукають слави, чести і нетління – життя вічне; <i>8</i>. а сварливим та неслухняним правді, але слухняним кривді – гнів та обурення. <i>9</i>. Горе й лихо на всяку душу людську, що чинить зло: на юдея перше, потім грека
<p>__________</p>
<p><i>Алилуя, глас 1:</i> Словом Господнім небеса утвердилися і духом уст Його вся сила їх <i>(Пс. 32,6).</i></p>
<p><i>Стих:</i> 3 неба споглянув Господь, видів усіх синів людських <i>(Пс. 32,13).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 5, 27-32.</b>
<p>Сказав Господь:
<p><i>27</i>. Ви чули, що було сказано: не чини перелюбу. <i>28</i>. А я кажу вам, що кожний, хто дивиться на жінку з пожаданням, той вже вчинив перелюб в нею в своїм серці.
<p><i>29</i>. І коли твоє праве око тебе спокушає, вирви його й кинь геть від себе: ліпше тобі, щоб один твій член загинув, аніж щоб усе твоє тіло вкинуто в пекло. <i>30</i>. І коли твоя правиця тебе спокушує, відітни її і кинь геть від себе: ліпше тобі, щоб один твій член загинув, аніж щоб усе твоє тіло пішло в пекло.
<p><i>31</i>. Сказано теж: хто відпускає свою жінку, хай дасть їй розвідний лист. <i>32</i>. А я кажу вам: хто відпускає свою жінку, хіба у випадку розпусти, той робить з неї перелюбку; і хто взяв би розведену, чинить перелюб.
<p>__________</p>
<p><i>Замість </i>Достойно, <i>приспів:</i> Величай, душе моя, в трьох особах суще єдине божество.</p>
<p><i>І ірмос, глас 4:</i> Радуйся, царице, матеро-дівственна славо, всякі бо легкомовні благоговірливі уста промовити не можуть, щоб Тебе оспівувати достойно, і безсильний ум усякий, щоб Твоє рождество розуміти. Тому Тебе одноголосно славимо.</p>
<p><i>Причасний:</i> Дух Твій благий наставить мене на землю праву <i>(Пс. 142,10).</i> Алилуя, <i>тричі</i>.</p>
<p>&nbsp;<hr />
<p><b>Рм. 1, 28 – 2, 9. «Бог видав їх ледачому розумові чинити негодяще»</b>
<p>Часто ми кажемо, що згрішили неочікувано для себе, зробили вчинок, якого не планували, що сталося щось випадково. Однак немає випадкового гріха, бо будь-який наш недобрий вчинок завжди починається з якоїсь думки. І це правда, що ми радше зауважуємо вже сам вчинок, аніж ту думку, те рішення згрішити, з якого наш гріх почався. А вже коли часто грішимо – з’являється звичка, пристрасть грішити. Тоді такі пристрасті вже керують людиною, яка не може над ними запанувати, бо не до кінця гидує тим гріхом, щоб його повністю відкинути зі свого життя.
<p>Знаємо з життя святих, що вони найбільшу боротьбу мали зі собою, з своїми думками і пристрастями. Вони розуміли, що гріх починається з внутрішньої згоди прийняти цю спокусу, тому головне – вчасно відкинути всі думки, зробити чітку постанову їм не піддатися. Лише тоді ми стаємо більше відкриті на Господа, на Його допомогу, бо лише тоді Бог може підтримати людину в спокусі, коли вона того прагне. <b>Задумаймось над своїм життям: наскільки рішуче я відкидаю спокуси і гріховні думки, наскільки я даю Богові можливість вести мене, наскільки сам хочу не грішити. </b>
<p>&nbsp;
<p><b>Мт. 5, 27-32. «І коли твоє праве око тебе спокушає, вирви його й кинь геть від себе».</b>
<p>З одного боку, нам видається неможливим так радикально виконувати настанови Христа: вирвати око, відрубати правицю. Але чому ж Спаситель промовляє так категорично, чому вживає такий підхід? 
<p>Напевно, щоб показати нам, наскільки маємо бути безкомпромісними у своєму житті. Бо ж признаймося, що нам бракує саме вірності в малому. Адже не раз заспокоюємо себе: це не страшний гріх, то невелика провина, усі так роблять. Не забуваймо, що саме з цих малих, незначних речей постають великі проблеми та великі гріхи. Категоричність потрібна для того, щоб ми були вірні Богові спочатку в малому й незначному – тоді є надія, що й у великому будемо вірні. Уміймо категорично відкидати недобрі думки, лихі наміри, недобрі бажання. Будьмо принципові в тому, щоб бути вірними Богові. <b>Цією категоричністю в малих ділах будується праведне і святе життя.</b>
<p>&nbsp;<p><b>Владика Венедикт (Алексійчук)</b>