<p><b>Червень 3 (21) Субота</b></p>
<p><em>Субота заупокійна.</em></p>
<p><b>† Свв. великих царів і рівноап. Константина й Олени.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Глибиною мудрости чоловіколюбно все управляєш * і корисне всім подаєш, єдиний Творче. * Упокой, Господи, душі рабів Твоїх, * бо на Тебе уповання поклали * – Творця, і будівника, і Бога нашого.</p>
<p>Слава: <i>Кондак, глас 8:</i> Зо святими упокой, Христе, * душі рабів Твоїх, * де немає болізні, ні печалі, * ні зітхання, * але життя безконечне.</p>
<p>I нині: <i>Богородичний, глас 8:</i> Тебе і стіну, і пристанище маємо, * і молитвеницю благосприятливу до Бога, * якого Ти родила єси, * Богородице безневісна, * вірних спасення.</p>
<p><i>Прокімен, глас 6:</i> Душі їх у блаженстві перебуватимуть <i>(Пс. 24,13).</i></p>
<p><i>Стих:</i> До Тебе, Господи, підніс я душу мою <i>(Пс. 24,1).</i></p>
<p>__________</p>
<p><i>Апостол: </i></p>
<p><i>Ряд.:</i> <p><b>Діяння Апостолів 28, 1-31.</b>
<p><i>1</i>. В тих днях, урятувавшися, ми довідалися, що острів зветься Мальта. <i>2</i>. Тубільці поводилися з нами з неабиякою ласкавістю: вони нас прийняли, розклавши багаття, бо йшов дощ і було холодно. <i>3</i>. Коли ж Павло назбирав жмут хмизу й поклав на вогонь, гадюка від жару вилізла та вчепилася до його руки. <i>4</i>. Як побачили тубільці, що гадюка звисає з його руки, заговорили між собою:
<p>– Цей чоловік мусить бути вбивця; він урятувався від моря, але помста не дає йому жити.
<p><i>5</i>. Він же, скинувши у вогонь гадюку, не зазнав ніякого лиха. <i>6</i>. Вони гадали, що він спухне або впаде зненацька мертвим. Довго чекали, та, бачачи, що нічого незвичайного з ним не сталося, надумалися й почали говорити, що він бог.
<p><i>7</i>. Була ж поблизу того місця земельна власність начальника острова, на ім'я Публій, що прийняв нас і гостив три дні ласкаво. <i>8</i>. Та сталося, що батько Публія, хворий на гарячку й на пропасницю, лежав у ліжку. Павло ввійшов до нього, помолився і, поклавши на нього руки, оздоровив його. <i>9</i>. Коли це сталось, інші теж на острові які мали недуги, приходили й оздоровлялись. <i>10</i>. Вони нас за те шанували всякими почестями, а коли ми відпливли, обезпечили нас усім необхідним.
<p><i>11</i>. По трьох місяцях ми відпливли на олександрійськім кораблі, що перезимував на острові й мав ознаку Діоскурів. <i>12</i>. Причаливши в Сиракузах, ми там пробули три дні. <i>13</i>. Звідси, обпливши, прибули в Реґію і по однім дні, тому що знявся південний вітер, причалили на другий день у Путеолі, <i>14</i>. де найшли братів, які нас запросили зостатись у них сім день. Так прибули ми до Риму. <i>15</i>. Звідтіля ж брати, довідавшись, що ми прибули, вийшли нам назустріч до Форуму Аппія та до Трьох Таверн. Побачивши їх, Павло подякував Богові і набрався смілости. <i>16</i>. І коли ввійшли у Рим, Павлові дозволено жити окремо, разом з вояком, що його стеріг.
<p><i>17</i>. Через три дні Павло скликав до себе знатніших юдеїв. Коли вони зійшлися, він до них промовив:
<p>– Мужі брати, хоч я й нічого не зробив проти народу чи батьківських звичаїв, мене ув'язнено в Єрусалимі і видано в руки римлян. <i>18</i>. Вони, розсудивши мою справу, хотіли мене відпустити, бо в мені не було ніякої смертної вини. <i>19</i>. А що юдеї противилися тому, я мусів був покликатися на кесаря, не щоб я хотів у чомусь народ мій оскаржити. <i>20</i>. Отже з цієї причини я покликав вас, щоб вас побачити і з вами розмовляти, бо то за надію Ізраїля мене заковано в ці кайдани. <i>21</i>. Ті йому сказали:
<p>– Ми ні листів про тебе не одержали з Юдеї, ні ніхто з братів не прийшов і не звістив та не говорив про тебе чого лихого. <i>22</i>. Однак ми бажали б довідатися від тебе, що ти думаєш, бо про цю секту нам відомо, що їй всюди противляться.
<p><i>23</i>. І призначивши йому день, прийшло їх більше до його житла. Він викладав їм, свідчивши про царство Боже, і переконував їх про Ісуса з закону Мойсея та пророків, від ранку аж до вечора. <i>24</i>. Деяких його слова переконували, а деякі не йняли віри. <i>25</i>. Коли вони непогоджувалися між собою і стали розходитися, Павло наостанку лише сказав їм:
<p>– Добре прорік був Святий Дух через пророка Ісаю до батьків ваших, кажучи:
<p><i>26</i>. Піди до цього народу і скажи:
<p>ви слухатимете вухами, і не зрозумієте,
<p>дивитиметесь очима, і не побачите.
<p><i>27</i>. Бо серце цього народу затовстіло
<p>й вони вухами тяжко чули,
<p>і очі свої зажмурили,
<p>щоб, бува, не бачити очима,
<p>і вухами щоб не чути,
<p>щоб не зрозуміти серцем і не навернутись
<p>та щоб я не оздоровив їх.
<p><i>28</i>. Нехай, отже, вам відомо буде, що це спасіння Боже було послане поганам: і вони почують.
<p><i>29</i>. Коли він це сказав, юдеї відійшли, сильно сперечаючися між собою.
<p><i>30</i>. Павло пробував повних два роки в найнятій хаті та приймав усіх, що приходили до нього, <i>31</i>. проповідуючи царство Боже і навчаючи про Господа Ісуса Христа сміливо й відважно та без ніякої перешкоди.
<p><i>За упокій:</i> <p><b>Перше Послання Апостола Павла до Солунян 4, 13-17.</b>
<p><i>13</i>. Браття, не хочемо, щоб ви не знали щодо померлих, щоб ви не сумували, як інші, що не мають надії. <i>14</i>. Бо ми віруємо, що як Ісус умер і воскрес, так і тих, що уснули в Ісусі, Бог приведе з ним. <i>15</i>. Це бо ми вам кажемо словом Господнім: ми, що живемо, що лишимося до приходу Господа, не випередимо тих, що уснули. <i>16</i>. Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли у Христі. <i>17</i>. Потім же ми, що живемо, що лишимось, будемо разом з ними взяті на хмари у повітря, назустріч Господеві, і так будемо з Господом завжди. 
<p>__________</p>
<p><i>Алилуя, глас 6:</i> Блаженні, яких вибрав і прийняв Ти, Господи <i>(Пс. 64,5).</i></p>
<p><i>Стих:</i> I пам’ять їх з роду в рід.</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Івана 21, 15-25.</b>
<p><i>15</i>. В той час з’явився Ісус своїм учням, воскресши з мертвих, і каже Симонові Петрові:
<p>– Симоне Йонин! Чи любиш ти мене більш, ніж оці?
<p>Той йому відповів:
<p>– Так, Господи, ти знаєш, що я люблю тебе.
<p>Каже йому:
<p>– Паси мої ягнята!
<p><i>16</i>. І знову, вдруге каже до нього:
<p>– Симоне Йонин! Чи любиш мене?
<p>Відповідає йому:
<p>– Так, Господи, ти знаєш, що я люблю тебе.
<p>І мовить йому:
<p>– Паси мої вівці!
<p><i>17</i>. Тоді він утретє йому каже:
<p>– Симоне Йонин! Чи любиш мене?
<p>Засмутився Петро, що втретє його питає: чи любиш мене? – і каже йому:
<p>– Господи, ти все знаєш, ти знаєш, що я люблю тебе!
<p>Каже йому Ісус:
<p>– Паси мої вівці! <i>18</i>. Істинно, істинно кажу тобі: Коли ти був молодший, підперізувався сам і ходив, куди сам хотів. А як постарієшся, простягнеш твої руки, і інший підпереже тебе і поведе, куди ти не хочеш.
<p><i>19</i>. Сказав він це, вказуючи, якою смертю прославить Бога. І промовивши те, сказав йому Ісус:
<p>– Іди за мною!
<p><i>20</i>. Обернувшись, Петро бачить, що за ним іде учень, якого любив Ісус і який під час вечері схилився йому на груди і спитав: «Господи, хто той, що тебе зрадить?»
<p><i>21</i>. Побачивши його, Петро каже Ісусові:
<p>– Господи, і цей що?
<p><i>22</i>. Каже до нього Ісус:
<p>– Якщо я хочу, щоб він лишився, поки прийду, що тобі до того? Ти йди за мною!
<p><i>23</i>. І розійшлось це слово між братами, що той учень не вмре. Та не сказав йому Ісус, що не вмре, лише так: якщо я хочу, щоб він лишився, поки прийду, що тобі до того?
<p><i>24</i>. Це той учень, який те свідчить і який написав те і знаємо, що його свідчення правдиве. <i>25</i>. Є ще й багато іншого, що зробив Ісус, та якби воно було записане кожне зокрема, гадаю, що й самий світ не вмістив би написаних книг.
<p><i>За упокій:</i> <p><b>Євангеліє від Івана 5, 24-30.</b>
<p>Сказав Господь юдеям, які до нього прийшли: 
<p><i>24</i>. Істинно, істинно кажу вам: хто слухає моє слово й вірує в того, хто послав мене, живе життям вічним і на суд не приходить, бо від смерти перейшов у життя.
<p><i>25</i>. Істинно, істинно кажу вам: надходить час, ба вже й тепер він, коли померлі почують голос Сина Божого і, почувши, оживуть. <i>26</i>. Бо як Отець має життя у собі, так і Синові дав, щоб мав життя у собі, <i>27</i>. і дав йому владу суд чинити, бо він – Син чоловічий. <i>28</i>. Не дивуйтеся тому, бо надходить час, коли всі, що у гробах, почують його голос <i>29</i>. і вийдуть ті, що чинили добро, на воскресіння життя, а ті, що чинили зло, на воскресіння суду. <i>30</i>. Не можу я нічого діяти від себе самого; я суджу так, як чую, і суд мій справедливий, бо я шукаю не моєї волі, але волі того, хто послав мене.
<p>__________</p>
<p><i>Причасний:</i> Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i> Алилуя, <i>тричі</i>.</p>
<p>&nbsp;<hr />
<p><b>Ді. 28, 1–31. «Серце цього народу затовстіло, й вони вухами тяжко чули, і очі свої зажмурили»</b>
<p>Апостол Павло докоряє юдеям, що вони, хоч виховані у вірі в єдиного Бога і чекали приходу Месії, не були готовими побачити і зрозуміти, що це сталось. І для нас дуже важливо мати добрий «слух», мати серце чутливим до Господа, щоб не проґавити Його приходу в наше життя. 
<p>Немає жодної миті, жодної життєвої ситуації, де б Бог не промовляв. Немає ні однієї обставини, де би Бог не намагався нам сказати щось. Бог завжди нам промовляє, навіть і через якусь нашу помилку, навіть через хворобу, через якийсь здобуток чи падіння. <b>Розпізнаваймо Божу волю щодо нас, та щодо інших. Як матимемо бажання, а це найголовніше, поволі в цьому все більше і більше вправлятимемося.</b>
<p>&nbsp;
<p><b>Йо. 21, 15-25. «Симоне Йонин! Чи любиш ти мене більше, ніж оці?» </b>
<p>Нехай нас не дивує, чому Христос кілька разів перепитує Петра, чи той Його любить. Господь зосереджує увагу на цьому, бо саме це є фундаментальним для наших стосунків з Ним. Бог є любов, і коли між нами існує любов, то поміж нами перебуває Бог. 
<p>Коли маємо в собі любов, то маємо в собі Бога, який діє через нас. Дуже важливо питати себе, чи ми цю любов маємо. Що значить любов? Любов – це готовність найперше прийняти людину такою як вона є, готовність простити, довіряти людині, що б вона не чинила. Готовність бути відкритим, вслухатися в кожну людину, акцентувати увагу на кожній людині. 
<p><b>Коли Бог перебуває серед нас і є для нас основою життя, тоді все в нашому житті набирає справжнього смаку та цінності.</b>
<p>&nbsp;<p><b>Владика Венедикт (Алексійчук)</b>