<p><b>Червень 2 (20) П’ятниця</b></p>
<p><em>Віддання Вознесення.</em> </p>
<p>Св. мч. Талалея.</p>
<hr />
<p><b><i>Перший антифон свята</i></b></p>
<p><i>Стих 1:</i> Всі народи, заплещіте руками, * воскликніть Богові голосом радости <i>(Пс 46.2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> Бо Господь Всевишній – страшний, * цар великий по всій землі <i>(Пс 46.3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> Він покорив людей нам * і народи під ноги наші <i>(Пс. 46,4).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 4:</i> Зійшов Бог під оклики веселі, * Господь – під голос сурми <i>(Пс. 46,6).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. Амінь.</p>
<p>Молитвами Богородиці:</p>
<p><b><i>Другий антифон свята</i></b></p>
<p><i>Стих 1:</i> Великий Господь і хвальний вельми * у граді Бога нашого, в горі святій Його <i>(Пс. 47,2).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 2:</i> Гори сіонські, ребра північні, * город царя великого <i>(Пс. 47,3).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 3:</i> Бог у хоромах його відомим стає, * коли заступає його <i>(Пс. 47,4).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Стих 4:</i> Ось бо царі земні зібрались, * зійшлися разом <i>(Пс. 47,2).</i></p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Слава, і нині: <i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Вхідне:</i> Прийдіте, поклонімся і припадім до Христа.</p>
<p><i>Приспів:</i> Спаси нас, Сину Божий, * що вознісся у славі, співаємо Тобі: Алилуя.</p>
<p><i>Тропар, глас 4:</i> Вознісся Ти у славі, Христе Боже наш, * радість сотворивши ученикам обітуванням Святого Духа, * утвердивши їх благословенням, * бо Ти єси Син Божий, ізбавитель світу.</p>
<p>Слава, і нині: Кондак, глас 6: Сповнивши промисел щодо нас * і те, що на землі, з’єднавши з небесним, * вознісся Ти у славі, Христе Боже наш, * ніяк не відлучаючись, але невідступно перебуваючи, * Ти кличеш до тих, що люблять Тебе: * Я з вами і ніхто проти вас.</p>
<p><i>Прокімен, глас 7:</i> Вознесися на небеса, Боже, і по всій землі слава Твоя <i>(Пс. 56,6).</i></p>
<p><i>Стих:</i> Готове серце моє, Боже, готове серце моє, оспівуватиму і співатиму у славі моїй <i>(Пс. 56,8).</i></p>
<p>__________</p>
<p><i>Апостол: </i></p>
<p><b>Діяння Апостолів 27, 1-44.</b>
<p><i>1</i>. В тих днях, коли було вирішено, що маємо відплисти в Італію, Павла і деяких інших в'язнів передали сотникові Августової когорти, який звався Юдій. <i>2</i>. Сівши на адрамітський корабель, який мав плисти попри азійські місця, ми вирушили. З нами був Аристарх, македонець із Солуня. <i>3</i>. На другий день ми пристали до Сидону. Юдій обходився з Павлом по-людяному і дозволив йому навідатися до друзів і користуватися їхньою допомогою. <i>4</i>. Відчаливши звідти, ми пливли попри Кипр, бо вітри були противні, <i>5</i>. і перепливши море, що омиває Кілікію та Памфілію, причалили в Мирах Лікійських. <i>6</i>. Там же сотник найшов олександрійський корабель, що плив в Італію, і посадив нас на нього. <i>7</i>. Багато днів пливли ми поволі й насилу прибули до Кніду; коли ж вітер не дав нам причалити, ми попливли попри Крит коло Салмони. <i>8</i>. І пливучи з трудом попри неї, прибули до одного місця, що зветься Гарна Пристань, біля якої було місто Ласея.
<p><i>9</i>. Як проминуло досить часу і плавба вже стала небезпечною, бо й піст минув вже, Павло попереджав, <i>10</i>. кажучи їм:
<p>– Я бачу, мужі, що плавба не обійдеться без шкоди й великої втрати не лише для вантажу та корабля, але й для нашого життя.
<p><i>11</i>. Та сотник більше довіряв керманичеві й власникові судна, ніж словам Павла.
<p><i>12</i>. Через те ж, що пристань не була вигідна на зимівлю, більшість була тієї думки, щоб вирушити звідти, і якщо можна, дістатися до Фініки, пристані критської, що звернена до південно-західного і до північно-західного вітру і перезимувати. <i>13</i>. Коли подув легкий вітрець із полудня, вони, гадаючи, що здійснять свою думку, підняли котву й попливли близько попри Крит. <i>14</i>. Та незабаром зірвався буревій, що зветься Евракілон. <i>15</i>. Ухопило корабель, так що він не міг іти проти вітру; ми піддались йому і неслися навмання. <i>16</i>. Підпливши під якийсь маленький острів, що звався Кавда, нам ледве вдалося опанувати човен; <i>17</i>. ми витягли його і вжили допоміжних заходів, обв'язуючи корабель. І, боячися, щоб не попасти на Сирту, спустили вітрило, і так нас несло. <i>18</i>. На другий день, тому що буря сильно нами кидала, почали ми викидати вантаж, <i>19</i>. а на третій моряки власними руками викинули корабельне знадіб'я в море. <i>20</i>. А що вже кілька днів ні сонця, ні зір не було видно і буря люто налягала, ми втратили вже всяку надію на рятунок.
<p><i>21</i>. Коли люди довго не їли, Павло встав серед них і мовив:
<p>– Треба було, мужі, слухати мене й не кидати Криту: так можна було б уникнути цієї небезпеки і шкоди. <i>22</i>. І тепер раю вам: бадьоріться, ніхто бо з вас життя не втратить, лиш корабель пропаде. <i>23</i>. Цієї бо ночі явився мені ангел Бога, якому я належу і якому служу, <i>24</i>. і сказав: «Не бійся, Павле! Ти маєш перед кесарем стати, і Бог дарував тобі всіх тих, що пливуть з тобою». <i>25</i>. Тому бадьоріться, люди, бо я вірую Богові, що воно так буде, як було мені сказано. <i>26</i>. Ми мусимо наткнутись на якийсь острів.
<p><i>27</i>. Чотирнадцята ніч настала, як нас кидало по Адрії; та коло півночі моряки здогадувалися, що якась земля зближається до них, <i>28</i>. і кинули лот, і було двадцять сажнів глибини. Відпливши трохи, знов кинули лот у море, й було п'ятнадцять сажнів. <i>29</i>. Тоді, побоюючися, щоб не наскочити на скелясті місця, ми кинули чотири котви з корми і чекали, щоб настав день. <i>30</i>. А що моряки намагались утекти з корабля і вже були спустили човен у море, вдаючи, ніби хочуть викинути котви з переду корабля, <i>31</i>. Павло сказав до сотника і вояків:
<p>– Якщо ці не зостануться на кораблі, ви не можете спастися.
<p><i>32</i>. Тоді вояки відтяли линви човна, і він упав.
<p><i>33</i>. А як стало розвиднятись, Павло просив усіх щось їсти:
<p>– Оце сьогодні, – казав, – чотирнадцятий день, як ви, ждучи, постите й не їсте нічого. <i>34</i>. Тому прошу вас щось їсти, бо йдеться тут про ваш рятунок. Ніхто з вас ані волосу з голови не втратить.
<p><i>35</i>. Сказавши це, взяв хліб, подякував перед усіма Богові і, розламавши, почав їсти. <i>36</i>. Тоді всі піднялися на дусі й самі стали їсти. <i>37</i>. Було ж усього нас на кораблі двісті сімдесят шість душ. <i>38</i>. І як наїлися, почали облегшувати корабель, кидаючи пшеницю в море.
<p><i>39</i>. Коли настав день, моряки не розпізнали землі; вони лиш угледіли якусь затоку з побережжям, куди хотіли, коли можна, причалити кораблем. <i>40</i>. Вони відчепили котви й пустили їх у море; одночасно розв'язали вони деменні мотузки і, розпустивши проти вітру жаглик, пустилися на берег. <i>41</i>. Наскочивши на мілину між двома течіями, корабель застряг: ніс, врізавшися сильно, був нерухомий, а корму трощила навала хвиль. <i>42</i>. Вояки були тієї думки, щоб в'язнів убити, щоб ніхто з них не втік уплав. <i>43</i>. Та сотник, що хотів урятувати Павла, стримав їх від того наміру й велів тим, що вміли плавати, першими кидатись у воду й дістатися на сушу, <i>44</i>. а іншим рятуватися хто на дошках, хто на уламках судна. І таким чином всі врятувалися на землю.
<p>__________</p>
<p><i>Алилуя, глас 2:</i> Зійшов Бог під оклики веселі, Господь – під голос сурми <i>(Пс. 46,6).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>
<p>__________</p>
<p><i>Євангеліє: </i></p>
<p><b>Євангеліє від Івана 17, 18-26.</b>
<p><i>18</i>. В той час Ісус звів очі свої до неба і сказав: Як ти, Отче, послав мене у світ, так і я послав їх у світ. <i>19</i>. Даю себе за них у посвяту, щоб і вони були освячені в істині.
<p><i>20</i>. Та не лише за цих молю, але й за тих, які через їх слово увірують в мене, <i>21</i>. щоб усі були одно, як ти, Отче, в мені, і я в тобі, щоб і вони були в нас одно, щоб світ увірував, що ти мене послав. <i>22</i>. І славу, що ти дав мені, я дав їм, щоб були вони одно, як і ми – одно. <i>23</i>. Я – в них, і ти – в мені, щоб вони були довершені і в єдності, щоб світ зрозумів, що ти послав мене, і що ти возлюбив їх, як возлюбив єси мене.
<p><i>24</i>. Отче! Хочу, щоб ті, яких ти дав мені, були там, де я, щоб і вони були зо мною й бачили мою славу, яку ти був дав мені, бо возлюбив єси мене перед заснуванням світу. <i>25</i>. Отче праведний, світ не пізнав тебе, але я пізнав тебе, і ці пізнали, що послав єси мене. <i>26</i>. І я їм об'явив твоє ім'я, і буду об'являти, щоб любов, якою ти возлюбив мене, в них була, і я в них.
<p>__________</p>
<p><i>Замість </i>Достойно, <i>приспів:</i> Величай, душе моя, Господа, що з плоттю у славі вознісся на небеса.</p>
<p><i>I ірмос, глас 5:</i> Тебе, вище ума і слова Матір Божу, що в часі безлітнього несказанно родила, вірні однодумно величаємо.</p>
<p><i>Причасний:</i> Зійшов Бог під оклики веселі, Господь – під голос сурми <i>(Пс. 46,6).</i> Алилуя, <i>тричі</i>.</p>
<p><i>Замість</i> Ми виділи світло істинне, <i>співаємо до віддання:</i> Вознесися на небеса, Боже, і по всій землі слава Твоя <i>(Пс. 56,6).</i> <i>I замість</i> Нехай сповняться, <i>те саме.</i></p>
<p>&nbsp;<hr />
<p><b>Ді. 27, 1–44. «Чотирнадцятий день, як ви, ждучи, перебуваєте натще й не їсте нічого. Тому прошу вас щось з’їсти, бо йдеться тут про ваш рятунок»</b>
<p>Бачимо, що капітан корабля не послухався апостола Павла і пустився в таку небезпечну подорож. Почався шторм і море хвилювалось, корабель виглядав, немов би тріска у морі, і не було ніякої певності. Страх і відчай під час цього шторму опанували людьми. І тоді Павло звернувся до них, щоб вони покріпились. Звичайно, це покріплення виглядало людським, тілесним, а для нас покріплення під час труднощів і проблем – це наша зустріч з Христом. Це наше покріплення Тілом і Кров’ю Ісуса Христа, це покріплення у Євхаристії. <b>Тому в наших труднощах, клопотах і бідах під час наших штормів, часто зустрічаймося і покріплюймось Богом у нашій молитві, а особливо приступаючи і споживаючи Тіло і Кров.</b> Господь нам дає тоді силу і міць переходити через ці бурі та шторми нашого життя. 
<p>&nbsp;
<p><b>Йо. 17, 18-26. «Як послав єси мене у світ, так послав і я їх у світ».</b>
<p>Видається, що ми не часто задумуємося про сенс нашого буття. Це видно з того, що все, що маємо, сприймаємо як закономірне, ніби воно так мало бути й ми заслужили це. Але забуваємо, що наше життя – не набір випадковостей. Ким я є і що виконую – усе це від Господа. Саме Бог хотів, щоб я народився в цій нації, у цьому історичному періоді, саме в таких політичних обставинах, з таким рівнем достатку, з такими, а не іншими дарами й талантами.
<p>З одного боку, це засвідчує Божу впевненість у тому, що я зможу функціонувати в цьому періоді і в цій ситуації. Він довіряє мені, і саме в цих обставинах. Маємо ж розуміти, що цей Божий план щодо нашого життя є для нас великим даром, і тільки реалізуючи його, можемо бути справді щасливими.
<p><b>Чи ми перебуваємо в такій довірі до Бога, яку Він має до кожного з нас. Чи приймаємо все як дар, чи хочемо сповнити Божий план у своєму житті?</b>
<p>&nbsp;<p><b>Владика Венедикт (Алексійчук)</b>