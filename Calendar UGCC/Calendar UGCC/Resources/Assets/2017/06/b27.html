<p><b>Червень 27 (14) Вівторок</b></p>
<p>Бл. свщнмч. єп. Миколая (Чарнецького) та ін. Св. прор. Єлисея. Св. Методія, патр. Царгородського.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Тропар, гл. 4.Провидінням Божим покликаний до служіння святительського,* явився ти добрим пастирем стада Христового,* преблаженний отче Миколаю,* жорстокі ув’язнення, і заслання далекії,* і страждання від богоборців перетерпів ти,* прийнявши вінець побідний, на небесах нині радуєшся,* моли милостивого Бога мир Вселенній дарувати* і душам нашим велику милість.</p>
<p>Слава: <i>Кондак, гл. 8</i><b>. </b>Божественного і преблаженного священномученика Христового,* нового чудотворця Миколая звеличаймо, любов’ю оспівуючи,* як пастиря, ісповідника і учителя мудрого,* днесь, у пам’ять його зібравшись, заспіваймо радісно пісню похвальну,* бо, сміливість перед Богом маючи,* ізбавить нас від різних напастей і клопотів,* щоб ми кликали: радуйся, наш покровителю і заступнику.</p>
<p>І нині: <i>Богородичний, гл. 8.</i> Непереможній Владарці* на честь перемоги* ми, врятовані від лиха,* благодарні пісні виписуємо, Тобі,* раби Твої, Богородице.* А Ти, що маєш силу нездоланну,* від усяких нас бід охорони,* щоб звати Тобі:* Радуйся, Невісто, неневістная.</p>
<p><i>Прокімен, гл. 7.</i> Чесна перед Господом смерть* преподобних Його.</p>
<p><i>Стих:</i> Що воздам Господеві за все, що Він дав мені.</p>
<p>__________</p>
<p><i>Апостол: </i></p>
<p><i>Ряд.:</i> <p><b>Послання Апостола Павла до Римлян 10, 11 - 11, 2.</b>
<p><i>11</i>. Браття, Писання каже: кожний, хто вірує в нього, не осоромиться. <i>12</i>. Немає бо різниці між юдеєм і між греком; бо той самий Господь усіх, багатий для всіх, хто його призиває; <i>13</i>. бо кожний, хто призове ім'я Господнє, спасеться. 
<p><i>14</i>. Як же призиватимуть того, в кого не увірували? Як увірують у того, про кого не чули? І як почують без проповідника? <i>15</i>. І як будуть проповідувати, коли не будуть послані? Як написано: які гарні ноги тих, що благовістять добрі новини! <i>16</i>. Та не всі послухали євангелія. Бо Ісая каже: Господи, хто повірив тому, що ми чули? <i>17</i>. Віра, отже, від слухання, а слухання через слово Христове.
<p><i>18</i>. Та я питаю: хіба вони не чули? Таж:
<p>По всій землі рознісся їхній голос,
<p>їхні слова – в кінці світу.
<p><i>19</i>. І ще кажу: може, не зрозумів Ізраїль? Але Мойсей перший мовив:
<p>Я викличу у вас заздрість не народом,
<p>збуджу ваш гнів народом нерозумним.
<p><i>20</i>. А Ісая насмілюється і мовить:
<p>Найшли мене ті, що мене не шукали.
<p>Я об'явився тим, що про мене не питали.
<p>До Ізраїля ж каже:
<p><i>21</i>. увесь день я простягав свої руки
<p>до неслухняного й упертого народу.
<p><i>1</i>. Отож питаю: чи не відкинув Бог народ свій? Ніколи в світі! Бо і я ізраїльтянин, з роду Авраама, з коліна Веніямина. <i>2</i>. Бог не відкинув свого народу, що наперед вибрав.
<p><i>Свщнмчч.:</i> <p><b>Послання Апостола Павла до Ефесян 6, 10-17.</b>
<p><i>10</i>. Браття, кріпіться в Господі та в могутності його сили. <i>11</i>. Одягніться в повну зброю Божу, щоб могли дати відсіч хитрощам диявола. <i>12</i>. Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в небесних просторах. <i>13</i>. Тому візьміть зброю Божу, щоб за лихої години ви могли протистати і, перемігши все, міцно стояти. <i>14</i>. Стійте, отже, підперезавши правдою бедра ваші, вдягнувшись у броню справедливости <i>15</i>. і взувши ноги в готовість, щоб проповідувати євангеліє миру. <i>16</i>. Над усе візьміть щит віри, яким зможете згасити всі вогненні стріли лукавого. <i>17</i>. Візьміть також шолом спасіння і меч духовний, тобто слово Боже.
<p>__________</p>
<p><i>Алилуя, гл. 2. Стих 1:</i> Священики Твої зодягнуться в праведність, і преподобні Твої возрадуються. (Пс. 131, 9).</p>
<p><i>Стих 2:</i> Праведник, як фінік, розцвіте і, як кедр на Ливані, виросте. (Пс. 91, 13).</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 11, 16-20.</b>
<p>Сказав Господь:
<p><i>16</i>. До кого б мені прирівняти рід цей?
<p>Він подібний до дитят, що сидять на майданах та кличуть до інших, <i>17</i>. кажучи: грали ми вам на сопілці, та ви не танцювали; співали ми вам жалобної, та ви не били себе в груди.
<p><i>18</i>. Прийшов бо був Іван, що не їв, не пив. і вони кажуть: він біса має. <i>19</i>. Прийшов Син чоловічий, що їсть і п'є, вони кажуть: оцей чоловік ненажера й п'яниця, приятель митарів і грішників!
<p>І виправдалась мудрість власними ділами.
<p><i>20</i>. Тоді Ісус почав докоряти тим містам, у яких відбулося найбільше його чуд, за те, що не покаялись.
<p><i>Свщнмчч.:</i> <p><b>Євангеліє від Матея 10, 16-22.</b>
<p>Сказав Господь своїм учням: 
<p><i>16</i>. Оце я посилаю вас, немов овець серед вовків. Будьте, отже, мудрі, як змії, і прості, як голубки.
<p><i>17</i>. Стережіться людей, бо вони видадуть вас синедріонам і бичуватимуть вас по своїх синагогах. <i>18</i>. Волочитимуть вас і до правителів, і до царів за мене, щоб свідчити перед ними й поганами. <i>19</i>. І коли видадуть вас, не журіться, як або що вам говорити; вам буде дано на той час, що масте говорити; <i>20</i>. не ви бо будете говорити, а Дух Отця вашого в вас говоритиме.
<p><i>21</i>. Брат видасть на смерть брата й батько дитину; діти повстануть на батьків і будуть їх убивати. <i>22</i>. Вас ненавидітимуть усі за моє ім'я, але хто витримає до кінця, той спасеться.
<p>__________</p>
<p><i>Причасний</i><b>: </b>В пам’ять вічную буде праведник, злих слухів не убоїться. (Пс. 111, 6-7). Алилуя (3 p.)</p>
<p>&nbsp;<hr />
<p><b>Рим. 10, 11 – 11, 2. «Тож віра із слухання»</b>
<p>Бачимо, як горстка Христових учнів, Його апостолів, через свою проповідь розповсюдили Євангеліє так, що за 2000 років передавалось Слово Боже. Звичайно не всі це Слово приймали, не всі, як читаємо у Святому Євангелії, хотіли слухати апостолів, але до багатьох це слово падало, як зерно, і проростало. 
<p>Напевно, і тоді, і тепер, нікого й ніколи не можемо насильно привести до Бога, примусити перемінитись і покаятись. Але якщо ми не свідчимо, то теж не робимо того, що очікує від нас Господь і потребують люди. <b>Тому наше завдання – свідчити про Бога в будь-яких обставинах, говорити про Бога – актуально повсякчас, не залежно від того, чи всі з нами погоджуються! </b>
<p>&nbsp;
<p><b>Мт. 11, 16-20. «Тоді Ісус почав докоряти тим містам, у яких відбулося найбільше Його чуд, за те, що не покаялись». </b>
<p>На прикладі багатьох людей, які не прийняли Ісуса, можемо побачити, що не всі й не завжди можуть розпізнати Божу присутність, Божі знаки, Божі чуда. Хоча Господь намагається об’явити себе людям різними способами. Він посилає перед собою Йоана Хрестителя, котрий був пустельником, аскетом, не їв, не пив, одягався не як усі, – але люди його не прийняли. Прийшов Ісус Христос, котрий мав інший стиль життя, перебував з людьми, їв, пив, – і вони також Його не сприймали. 
<p>Господь постійно посилає різні події в нашому житті, дає тих чи інших людей, але ми не завжди розпізнаємо Його присутність за цим. Бог промовляє через позитивні ситуації і через негативні. <b>Він завжди до нас говорить – лиш би ми могли почути Його. </b>
<p>&nbsp;<p><b>Владика Венедикт (Алексійчук)</b>