<p>Передсвяття походу з чесним і животворящим Хрестом Господнім.
<p><i>Тропар передсвяття, глас 1:</i> Спаси, Господи, людей Твоїх і благослови насліддя Твоє, перемогу вірним твоїм на супротивників даруй, і хрестом Твоїм охорони люд Твій.
<p><i>Кондaк передсвяття, глaс 4:</i> Світлим понад сонце нeбо являється, світлом хрeста просвітлює все блиском стоїм, тому Ти, чоловіколюбче Спaсе всіх, задля нього просвіти ум нaш і чуття, бо ми маємо його як зброю миру і непоборну перемогу.
<p><b>Святого і праведного Євдокима</b>
<p><i>Тропар, глас 4:</i> Той, хто від землі призвав тебе до осель Небесних, зберігає і по смерті неушкодженим тіло твоє, святий Євдокиме:ти бо в ціломудрії і чистому житті, блаженний, жив єси, не осквернивши плоті. Тому з дерзновенням моли Христа Бога, щоб спастися нам.
<p><i>Кондак, глас 2:</i> Вишніх бажаючи, до вишніх долучаючись, і колісницю вогненну, Божественними сходженнями чеснот, вдосконалив єси душу, преблаженний Євдокиме, на землі поживши, як безплотний, Зиждителю всіх благовгодив єси.
<p>Святий Євдоким, син Василія і Євдокії, родом був із Кападокії. Він служив у війську імператора Теофіла (829-842). Імператор зауважив його добросовісну службу і призначив старостою Харазійської области в Кападокії. Він не зробив нічого понад те, що зобов’язаний робити кожен з нас, – він був праведним християнином. Дотримувався Божих заповідей, а зберігав їх так, що його совість була чиста, мов сльоза з дитячого ока. Йдучи за євангельськими радами і роздаючи бідним усе, що мав, сам був убогий. Чистоту тіла оберігав над усе. Говорив мало, остерігаючись блудів язика. Читав Святе Письмо і чинив так, як воно навчає. Провадячи таке життя, у 33-літньому віці він тяжко захворів. Знав, що вмирає, та не боявся смерти, бо духом уже давно помер він для світу і жив для неба. Просив лиш поховати його бідно, в тій одежі, в якій помре. Його волю було виконано.
<p>Коли св. Євдоким помер, його поховали тихо, як звичайного чоловіка. Та Бог прославив гріб святого численними чудами, що всі стали дивуватися. Прийшов до гробу біснуватий і злий дух залишив його. Прийшла мати з дитиною, в якої були всохлі рученята, і дитина враз піднесла ті рученята, вже здорові, догори і вперше осінила себе знаком хреста. Люди звели над гробом святого капличку і світили там на славу Бога і на честь Його святого слуги Євдокима лампадку, а єлей лампадки допомагав хворим, що приходили сюди. Навіть порох з гробу, коли його прикладали до ран, допомагав, бо Бог хотів прославити свого слугу і винагородити віру тих, що сюди поспішали. Через двадцять вісім місяців після його смерти прибула щаслива мати, що виховала такого сина, мощі якого тепер почитали, і знайшла тіло нетлінним. А що батьки святого Євдокима тоді жили в Царгороді, то побудували церкву Пресвятої Богородиці і впросили одного диякона на ім’я Йосиф, щоб потай переніс сюди мощі святого, бо жителі того краю ніколи на це не погодилися б. Святі мощі склали у срібну домовину, а нові чуда рознесли ще далі славу про того, хто не був ані ісповідником, ані мучеником, ані учителем Христової Церкви – а був лишень справжнім християнином. На честь святого Євдокима святий Йосиф Піснеписець уклав канон. Руський паломник Антоній, що описав свою подорож до Царгорода, пише так:“Біля стовпа, з боку Богородичного монастиря, лежить Євдоким у срібній домовині, як живий”. Антоній поклонився його мощам 1200 р.
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>