<p><b>Серпень 7 (25) Понеділок</b></p>
<p>Тиждень 10-ий по Зісланні Святого Духа.</p>
<p><b>† Успення св. Анни, матері Пресвятої Богородиці.</b> Пам'ять свв. жінок Олімпіяди і Євпраксії.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Життя родительку – чисту Богоматір * в утробі носила Ти, богомудра Анно. * Тому, у славі радіючи, нині переставилася Ти до небесного прийняття, * де житло тих, що веселяться, * просячи прогрішень прощення * для тих, що в любові Тебе почитають, присноблаженна.</p>
<p>Слава: <i>Кондак, глас 2:</i> Прародичів Христових пам’ять празнуємо, * з вірою просячи їх помочі, * щоб ізбавилися від усякої скорби всі, що кличуть: * Бог наш з нами, що їх прославив, як і благоволив.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс.</i> <i>67,36)</i>.</p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс.</i> <i>67,27)</i>.</p>
<p>__________</p>
<p><i>Апостол: </i></p>
<p><i>Ряд.: 1 Кор. 159 зач.</i><p><b>Перше Послання Апостола Павла до Корінтян 15, 12-19.</b>
<p><i>12</i>. Браття, коли проповідується, що Христос воскрес із мертвих, то як деякі між вами кажуть, що нема воскресіння мертвих? <i>13</i>. Коли нема воскресіння мертвих, то і Христос не воскрес. <i>14</i>. А коли Христос не воскрес, то марна проповідь наша, то марна й віра наша. <i>15</i>. І виходить, що ми неправдиві свідки Бога, бо свідчили проти Бога, що воскресив Христа, якого він не воскресив, якщо не воскреснуть мертві. <i>16</i>. Бо як не воскреснуть мертві, то і Христос не воскрес. <i>17</i>. А як Христос не воскрес, то марна віра ваша – ви ще у гріхах ваших; <i>18</i>. отже, і ті, що померли у Христі, загинули. <i>19</i>. Коли ми надіємося на Христа лише в цьому житті, ми найнещасливіші з усіх людей.
<p><i>Анни: Гал. 210 зач.</i><p><b>Послання Апостола Павла до Галатів 4, 22-31.</b>
<p><i>22</i>. Браття, Авраам мав двох синів: одного від рабині, другого ж від вільної. <i>23</i>. Та той, що від рабині, народився за тілом, той же що від вільної – за обітницею. <i>24</i>. Це має інше значення: ті дві жінки – два завіти; один з гори Синаю, що рабів родить, це – Агар. <i>25</i>. Гора ж Синай в Арабії і відповідає теперішньому Єрусалимові, що в рабстві зо своїми дітьми. <i>26</i>. Але вишній Єрусалим – вільний, він мати всім нам. <i>27</i>. Написано бо:
<p><em>Веселися, неплідна, що не родиш!</em>
<p><em>Возкликни, рада та весела, ти, що мук породіллі не знала,</em>
<p><em>бо у покинутої дітей більш, ніж у тієї, що має чоловіка.</em>
<p><i>28</i>. Ви ж, брати, як Ісаак, діти обітниці. <i>29</i>. Та як тоді той що родився за тілом, гонив того, що родився за духом, так і тепер. <i>30</i>. Та що каже Писання? Прожени рабиню та її сина, бо син рабині не унаслідить з сином вільної. <i>31</i>. Отак, брати, ми сини не рабині, але вільної.
<p>__________</p>
<p><i>Алилуя, глас 1:</i> Спасення праведним від Господа і оборонець Він їм у часі скорби <i>(Пс.</i> <i>36,39)</i>.</p>
<p><i>Стих:</i> I поможе їм Господь, і ізбавить їх, і забере їх від грішників, і спасе їх, бо уповали на Нього <i>(Пс.</i> <i>36,40)</i>.</p>
<p>__________</p>
<p><i>Євангеліє: </i></p>
<p><i>Ряд.: Мт. 84 зач.</i><p><b>Євангеліє від Матея 21, 18-22.</b>
<p><i>18</i>. Того часу, вертаючись, Ісус зголоднів. <i>19</i>. Побачивши край дороги смоковницю, він підійшов до неї, та не найшов на ній нічого, крім самого листя, і сказав до неї:
<p>– Нехай повік не буде з тебе плоду!
<p><i>20</i>. І негайно же смоковниця всохла. Побачивши це, учні здивувались і говорили:
–<p> Як це смоковниця в одну мить засохла?
<p><i>21</i>. Ісус у відповідь сказав їм:
<p>– Істинно кажу вам, коли матимете віру й не завагаєтесь, зробите не тільки таке з смоковницею, але коли й горі цій скажете: двигнись і кинься в море! – воно станеться. <i>22</i>. І все, чого проситимете в молитві з вірою, одержите.
<p><i>Анни: Лк. 36 зач.</i><p><b>Євангеліє від Луки 8, 16-21.</b>
<p>Сказав Господь:
<p><i>16</i>. Ніхто не засвічує світила, щоб його вкрити посудиною або поставити під ліжко, а, навпаки, його ставлять на свічнику, щоб ті, що входять, бачили світло.
<p><i>17</i>. Нічого бо нема схованого, що не стало б явним, нічого тайного, що не стало б знаним і не вийшло на яв.
<p><i>18</i>. Вважайте, отже, як слухаєте: бо хто має, тому дасться: а хто не має, візьмуть і те, що йому здається, ніби має. 
<p><i>19</i>. Мати його і брати прийшли до нього, та через народ не могли до нього доступитись. <i>20</i>. Йому сказали:
<p>– Мати твоя і брати стоять надворі, хочуть побачитись з тобою.
<p><i>21</i>. Він у відповідь сказав їм:
<p>– Мати моя і брати мої – це ті, що слухають слово Боже й виконують його.
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс.</i> <i>32,1)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 15, 12–19. «А коли Христос не воскрес, то марна проповідь наша, то марна й віра ваша»</b>
<p>Апостол Павло звертає принципово увагу на подію воскресення Христового. Саме ця подія – основа християнства. Для нас воскресення настільки важливе саме через те, що ми отримали вічне життя. І через свою смерть і воскресення Господь робить нас учасниками життя вічного.
<p><b>Основна ціль християнства – вказати людині на життя вічне, якого вона стала учасником через смерть і воскресення Ісуса.</b> Утім чи ми свідомі цього і наскільки від цього змінюється наше життя. Чи ми вповні використовуємо цю нагоду прилучитися до вічности?
<p>&nbsp;
<p><b>Мт. 21, 18-22. «І все, чого проситимете в молитві і з вірою, одержите».</b>
<p>Практично всі чуда, про які ми читаємо в Євангелії, відбуваються лише тоді, коли в людей є віра. За Христом ходили тисячі людей, натовпи, однак тільки одиниці зцілялися через віру. Так, як діялося тоді, діється і тепер – віра для нас є тим знаряддям, яке забезпечує наші стосунки з Богом.
<p>Апостол Павло каже, що все можливо для того, хто вірує. У Бога немає речей неможливих і, образно кажучи, Бог узалежнюється саме від нашої віри, адже лише тоді Бог може діяти в нашому житті. Коли придивитися до нашого життя і нашої молитви, то дуже часто знаходимо Богові оправдання, чому Він не дає нам того чи іншого: Бог не дає, бо я недостойний, бо я грішний. <p><b>Бог не потребує нашого оправдання, Бог потребує нашої віри.</b>
<p>&nbsp;<p><b>Владика Венедикт (Алексійчук)</b>