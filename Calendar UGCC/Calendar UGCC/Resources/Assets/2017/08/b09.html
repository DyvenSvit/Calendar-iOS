<p><b>Серпень 9 (27) Середа</b></p>
<p><b>† Св. влкмч. й цілителя Пантелеймона.</b> Св. Климента, архиєп. Охридського, чудотворця.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Звання високе лікарського уміння прийнявши, славний, * через науку священного Єрмолая, * возлюбив Ти благочестиву віру матері Твоєї. * За неї, радіючи, мужньо пострадав Ти * і прийняв благодать недуги зціляти. * Тому й наші недуги зціли, щоб ми похвалами почитали твою пам’ять, * великомученику Пантелеймоне.</p>
<p>Слава: <i>Кондак, глас 5:</i> Як наслідувач милостивого Ти і благодать оздоровлень від нього прийняв, * страстотерпче й мученику Христа Бога. * Молитвами твоїми душевні наші недуги зціли, * повсякчас відганяючи спокусника від тих, що з вірою кличуть: * Спаси нас, Господи.</p>
<p>I нині: <i>Богородичний, глас 5:</i> Радуйся, двері Господні непроходимі, * радуйся, стіно і покрове тих, що прибігають до Тебе, * радуйся, пристане, бурями не навіщувана * і подружжям незаймана, що родила плоттю Творця Твого і Бога. * Молитись не переставай за тих, що оспівують * і поклоняються різдву Твоєму.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс.</i> <i>67,36)</i>.</p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс.</i> <i>67,27)</i>.</p>
<p>__________</p>
<p><i>Апостол: </i></p>
<p><i>Ряд.: 1 Кор. 165 зач.</i><p><b>Перше Послання Апостола Павла до Корінтян 16, 4-12.</b>
<p><i>4</i>. Браття, коли буде потрібно мені піти, вони підуть зо мною.
<p><i>5</i>. Прийду ж до вас, як Македонію перейду, бо я крізь Македонію переходжу. <i>6</i>. У вас, може, зупинюсь або й перезимую, щоб ви мене провели, куди я піду. <i>7</i>. Я вас не хочу бачити тепер лиш мимоходом; надіюсь бо деякий час у вас пробути, як на те воля Господня. <i>8</i>. В Ефесі пробуду до П'ятдесятниці, <i>9</i>. бо великі й широкі двері мені там відчинились, і противників багато.
<p><i>10</i>. Як прийде Тимотей до вас, глядіть, щоб був у вас без страху, бо він, як і я, робить діло Господнє. <i>11</i>. Нехай, отже, ніхто ним не легковажить; і відпровадьте його в мирі, щоб прийшов до мене, бо я з братами його чекаю. <i>12</i>. Щождо брата Аполлоса, я дуже його просив, щоб він пішов до вас із братами, та він ніяк не хотів прибути тепер. Прийде, як буде догідний час.
<p><i>Влкмч.: 2 Тим. 292 зач.</i><p><b>Друге Послання Апостола Павла до Тимотея 2, 1-10.</b>
<p><i>1</i>. Сину Тимотею, зміцнюйся у благодаті, що в Христі Ісусі. <i>2</i>. Що ти чув від мене при багатьох свідках, те передай вірним людям, які будуть здібні й інших навчити. <i>3</i>. Перенось, отже, зо мною труди як добрий воїн Христа Ісуса. <i>4</i>. Ніякий вояк не встряває у справи життя цього, як хоче догодити тому, хто його найняв на службу. <i>5</i>. І коли хто бореться, не отримує вінка, як не бореться згідно з правилами. <i>6</i>. Хліборобові, що працює, належиться перша частка у плодах. <i>7</i>. Зрозумій, що кажу, і Господь дасть тобі розуміння у всьому.
<p><i>8</i>. Пам'ятай про Ісуса Христа, що воскрес із мертвих, з роду Давида, згідно з моїм євангелієм, <i>9</i>. за яке я страждаю аж до кайданів, немов злочинець. Але слова Божого зв'язати не можна. <i>10</i>. Тому все терплю ради вибраних, щоб і вони осягли спасіння, що в Христі Ісусі, з вічною славою.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс.</i> <i>91,13)</i>.</p>
<p><i>Стих:</i> Насаджені в домі Господнім, у дворах Бога нашого процвітуть<i>(Пс. 91,14)</i>.</p>
<p>__________</p>
<p><i>Євангеліє: </i></p>
<p><i>Ряд.: Мт. 86 зач.</i><p><b>Євангеліє від Матея 21, 28-32.</b>
<p><i>28</i>. Сказав Господь притчу оцю: Один чоловік мав двох синів.
<p>Звернувшись до першого, він мовив:
<p>– Піди, дитино, нині працювати у винограднику.
<p><i>29</i>. Той озвався:
<p>– Піду, Господи.
<p>І не пішов.
<p><i>30</i>. Звернувшись до другого, сказав так само. А цей відповів:
<p>– Не хочу.
<p>Але, потім розкаявшись, пішов.
<p><i>31</i>. Котрий з двох учинив волю батька?
<p>– Останній, – відповіли ті.
<p>Тоді Ісус сказав їм:
<p>Істинно кажу вам, що митарі й блудниці вас випереджають у царстві Божім. <i>32</i>. Прийшов бо був до вас Іван дорогою правди, та ви не повірили йому; митарі і блудниці повірили йому, а ви, бачачи це, навіть потім не розкаялися, щоб повірити йому.
<p><i>Влкмч.: Йо. 52 зач.</i><p><b>Євангеліє від Йоана 15, 17 - 16, 2.</b>
<p>Сказав Господь своїм учням:
<p><i>17</i>. Це вам заповідаю: щоб ви любили один одного.
<p><i>18</i>. Вас ненавидить світ – знайте, що він мене перше, ніж вас, ненавидів. <i>19</i>. Як би ви були від світу, світ своє любив би. А що ви не від світу, бо я вибрав вас від світу, тому світ вас ненавидить. <i>20</i>. Згадайте слово, що я був сказав вам: слуга не більший від пана свого. Якщо переслідували мене, переслідуватимуть і вас; і якщо слово моє зберігали, зберігатимуть і ваше. <i>21</i>. Та все те робитимуть вам за моє ім'я, не знають бо того, хто послав мене. <i>22</i>. Якби я не прийшов був і не говорив до них, гріха не мали б. Але тепер вони виправдання за їхній гріх не мають. <i>23</i>. Хто ненавидить мене, і Отця мого ненавидить. <i>24</i>. Якби я не чинив був серед них діл, яких ніхто інший не чинив, гріха не мали б. Тепер же й бачили й зненавиділи – і мене й Отця мого. <i>25</i>. Але щоб здійснилося слово, що написане в законі їхньому: ненавиділи вони мене без причини. <i>26</i>. Як прийде Утішитель, якого зішлю вам від Отця, Дух істини, який від Отця походить, він свідчитиме про мене. <i>27</i>. Та й ви свідчитимете, бо ви зо мною від початку.
<p><i>1</i>. Сказав я вам те, щоб ви не зневірилися. <i>2</i>. Вас виключать із синагог, і настане година, коли кожен, хто вас убиватиме, гадатиме, що служить Богові. 
<p>__________</p>
<p><i>Причасний:</i> В пам’ять вічну буде праведник, злих слухів не убоїться<i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 16, 4–12. «Надіюсь бо деякий час у вас перебувати, коли те Господь дозволить»</b>
<p>Який гарний приклад подає нам апостол Павло. Він мав дуже різні плани, наміри, багато проповідував, багато подорожував, мало затримувався на місці. Щоб все це робити, мусів складати плани, мати певні задуми. Однак поряд із цим він завжди шукав Божої волі. Він, певно, «пропонував» Господеві свої плани, але завжди вибирав те, чого від нього чекав Бог. Це було для нього найбільшим добром.
<p>І так само для нас пізнавати і чинити Божу волю – це правдиве і найбільше добро. Ще ніхто ніколи не був засоромлений, якщо хотів подобатися Богові. <b>Бо хоч і на землі така людина, яка живе для Бога і Його Царства, може не завжди отримати своєї нагороди, то точно отримає її у Вічності. </b>
<p>&nbsp;
<p><b>Мт. 21, 28-32. «Митарі й блудниці вас випереджують у Царстві Божім».</b>
<p>Для нас можуть видаватися дивними ці слова нашого Спасителя. Коли людина чинить гріх і зло, однак має відвагу собі в цьому признатися, то це вже є добра основа до навернення і перемін.
<p>Ісус Христос каже, що Він прийшов не до праведників, а до грішників. Чому так? Тому що Бог прагне допомогти кожній людині, бо любить кожну людину – однаково праведника й грішника. Але ця Божа поміч може прийти лише туди, де хтось відчуває в цьому потребу. Лише тоді, коли особа усвідомлює свої гріхи, слабкості, немочі, вона може отримати від Бога допомогу. Це подібно до того, як є з хворобою: лікарі ж не бігають за людьми, намагаючись кожного вилікувати. Людина, яка усвідомлює себе хворою, приходить до лікаря – і він її лікує. Так само й людина, яка відчуває, що має потребу в Божій помочі, приходить до Господа – і Він допомагає їй.
<p>Саме тому Господь каже, що митарі й блудниці випередять інших у Царстві Небесному, – значить, вони усвідомили свій стан гріховності. Не ті, які чинять гріх, випередять інших, а ті, які свідомі свого гріха й свідомі свого стану, але прагнуть змінитися з Божою поміччю.
<p><b>Бог є Той, який завжди прагне нам допомогти, але Він може допомогти лише тоді, коли будемо відчувати потребу в Його помочі.</b> 
<p>&nbsp;<p><b>Владика Венедикт (Алексійчук)</b>