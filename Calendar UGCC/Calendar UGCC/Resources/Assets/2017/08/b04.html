<p><b>Серпень 4 (22) П'ятниця</b></p>
<p>Св. мироносиці й рівноап. Марії Магдалини. Повернення мощів св. свщмч. Фоки.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого 1 поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: 1 Кор. 157 зач.</i><p><b>Перше Послання Апостола Павла до Корінтян 14, 26-40.</b>
<p><i>26</i>. Браття, коли сходитеся, і кожний має чи то пісню, чи навчання, чи то об'явлення, чи то мову, чи то пояснення – все хай буде для збудування. <i>27</i>. Коли хто говорить мовами, нехай їх буде двоє, а щонайбільше троє, і нехай один поясняє, і то по черзі. <i>28</i>. Коли ж нема, хто міг би пояснити, нехай мовчить у Церкві, нехай собі й Богові говорить. <i>29</i>. Щождо пророків, нехай два чи три говорять, інші ж хай уважають. <i>30</i>. Коли ж кому з присутніх дано об'явлення, хай мовчить перший. <i>31</i>. Бо всі ви можете один за одним пророкувати, щоб усі навчались й утішались. <i>32</i>. Духи пророків коряться пророкам, <i>33</i>. бо Бог є Бог не безладу, а миру.
<p>Жінки, як у всіх Церквах святих, <i>34</i>. нехай мовчать, їм бо не дозволено говорити; нехай будуть у покорі, як і закон говорить. <i>35</i>. А коли хочуть чого навчитися, хай спитають удома своїх чоловіків, бо непристойно в церкві жінці говорити. <i>36</i>. Хіба від вас вийшло слово Боже? Хіба до вас одних прибуло?
<p><i>37</i>. Якже кому здається, що він пророк або має який духовний дар, хай розуміє, що те, що пишу – заповідь Господня. <i>38</i>. Коли ж хто її не визнає, того не визнавайте.
<p><i>39</i>. Тому, брати мої, хай вашим прагненням буде пророкувати, і говорити мовами не бороніте, <i>40</i>. але все нехай діється пристойно і доладно.
<p>__________</p>
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: Мт. 83 зач.</i><p><b>Євангеліє від Матея 21, 12-14; 17-20.</b>
<p><i>12</i>. В той час Ісус увійшов у храм і вигнав усіх, що продавали й купували в храмі; перевернув столи міняйлів і ослони тих. що продавали голубів, <i>13</i>. і сказав їм:
<p>– Написано: дім мій домом молитви буде зватись; ви ж чините з нього печеру розбійників.
<p><i>14</i>. І підійшли до нього в храмі сліпі та кульгаві, і він зцілив їх. 
<p><i>17</i>. І покинувши їх, вийшов з міста у Витанію і там заночував.
<p><i>18</i>. Уранці, вертаючись до міста, він зголоднів. <i>19</i>. Побачивши край дороги смоковницю, він підійшов до неї, та не найшов на ній нічого, крім самого листя, і сказав до неї:
<p>– Нехай повік не буде з тебе плоду!
<p><i>20</i>. І негайно же смоковниця всохла. Побачивши це, учні здивувались і говорили:
<p>– Як це смоковниця в одну мить засохла?
<p>__________</p>
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>1 Кр. 14, 26–40. «Бог є Бог не безладу, а миру»</b>
<p>Коли ми звернемо увагу на наші гріхи, які б вони не були, всі вони деструктивні, всі вони розбивають цілісність людини. Навпаки чесноти, наше досконале і праведне життя завжди гармонізує і робить цілісним людину. Тому гріх – це не лише щось, що ми робимо перед Богом, що забороняє Церква, чого ми б не мали робити і що не миле Богові. Гріх також руйнує цілісність буття людини, гріх – це розбиття людини. Людина, коли розбита, завжди почувається нещасливою, немовби вона пораненою. Коли чинимо добро, то почуваємось сповнені радості та миру. <b>Тому стараймося все більше жити в чеснотах, жити з Господом, що буде робити нас цілісними й гармонійними. </b>
<p>&nbsp;
<p><b>Мт. 21, 12-14; 17-20. «Ісус увійшов у храм і вигнав усіх, що продавали й купували в храмі».</b>
<p>Бачачи цю, на наш погляд, різкість Ісуса Христа, ми деколи не розуміємо, чому так категорично Він чинить. Бачимо, що Господь перекидає столи міняйлів, хоча вони допомагали людям, бо міняли гроші задля пожертви на храм. Однак робить це категорично, щоб люди усвідомили, що є це храм, місце для Бога, місце, де перебуває Господь, де вони зустрічаються з Ним.
<p>У Новому Завіті Христос каже: «Ви – храм Духа Святого». Дух Святий перебуває в людині. Людина є храмом Духа. Ми хрестилися в ім’я Пресвятої Тройці. «Ви, що в Христа хрестилися, у Христа зодягнулися» – людина стає храмом Бога. Ми постійно сповідаємося, причащаємося, приймаємо Тіло і Кров Господні. З великою пошаною ставимося до святих Тайн, до Кивоту, бо свідомі, що там перебуває Ісус Христос. А коли причащаємося Тіла і Крові Господньої, Господь знов і знов перебуває в нас, ми стаємо живим кивотом, який носить Ісуса Христа. І тому, подібно до Нього, який впорядковував Єрусалимський храм, ми мусимо впорядкувати себе.
<p>Дуже часто й ми в часі молитви чи Служби Божої щось «продаємо чи купуємо», залагоджуємо якісь справи. Наче й стоїмо перед Богом у храмі чи на особистій молитві, але всередині нас «базар». Отже, <b>маємо бути, як Христос, категоричні та різкі, щоб наводити в собі порядок, бо ж ми храм Духа Святого. </b>
<p>&nbsp;<p><b>Владика Венедикт (Алексійчук)</b>