<p><b>Серпень 3 (21) Четвер</b></p>
<p>Прпп. Симеона, Христа ради юродивого, і Йоана, сопосника його. Св. прор. Єзекиїла. </p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Інший, святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Інший, святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: 1 Кор. 155 зач.</i><p><b>Перше Послання Апостола Павла до Корінтян 14, 6-19.</b>
<p><i>6</i>. Браття, якщо б я прийшов до вас і став говорити мовами, яка вам користь з мене, якби я не говорив вам ні об'явленням, ні знанням, ні пророцтвом, ні наукою? <i>7</i>. Так само воно і з бездушними речами, що дають звук, чи то сопілка, чи то цитра: коли не видають із себе різних звуків, як пізнати, що грається на сопілці чи на гуслах? <i>8</i>. Якже сурма лунає невиразно, хто приготується до бою? <i>9</i>. Отак воно і з вами: коли ваша мова не має в собі ясних слів, як зрозуміти те, що говорите? Ви будете на вітер говорити! <i>10</i>. Є їх чимало, тих усіляких мов на світі, і ні одна з них не позбавлена значення. <i>11</i>. Та коли я не розумію значення слів, буду тому, хто говорить, чужинцем, і той, хто говорить, буде мені чужинцем. <i>12</i>. Тому й ви, коли прагнете духовних дарів, старайтеся мати їх вщерть для збудування Церкви.
<p><i>13</i>. Хто, отже, говорить мовами, хай молиться, щоб умів вияснити. <i>14</i>. Бо коли я молюся мовами, дух мій молиться, але розум мій без плоду. <i>15</i>. Що ж, отже, робити? Буду молитися духом, і розумом буду молитись. Буду співати духом, а і розумом буду співати. <i>16</i>. Інакше бо, коли дякуватимеш духом, як звичайна людина скаже «Амінь» на твою подяку, коли не знає, що ти кажеш? <i>17</i>. Ти гарно дякуєш, та другий тим не повчається. <i>18</i>. Дякую Богові моєму, що я більш усіх вас мовами говорю, <i>19</i>. але в Церкві волію п'ять слів розумом моїм сказати, щоб навчити інших, ніж десять тисяч слів мовами.
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Мт. 81 зач.</i><p><b>Євангеліє від Матея 20, 17-28.</b>
<p><i>17</i>. В той час Ісус, ідучи у Єрусалим, узяв набік дванадцятьох і дорогою сказав їм:
<p><i>18</i>. – Оце ми йдемо в Єрусалим, і Син чоловічий буде виданий первосвященикам і книжникам, і засудять його на смерть. <i>19</i>. І видадуть його поганам, щоб ті глумилися, катували та розп'яли його; і третього дня він воскресне.
<i>20</i>. Тоді підійшла до нього мати Заведеєвих синів зо своїми синами і вклонилась, щоб його щось просити. <i>21</i>. Він сказав їй:
<p>– Чого бажаєш?
<p>Та йому відповіла:
<p>– Скажи, щоб оці два сини мої сіли в твоєму царстві – один праворуч, другий ліворуч тебе.
<p><i>22</i>. Ісус у відповідь мовив:
<p>– Не знаєте, чого просите. Чи можете ви пити чашу, яку я маю пити?
<p>Сказали йому:
<p>– Можемо.
<p><i>23</i>. Промовив до них:
<p>– Чашу мою питимете, але сісти праворуч мене чи ліворуч, не моє це давати, лише – кому Отець приготував.
<p><i>24</i>. Почувши це, десятеро почали нарікати на двох братів. <i>25</i>. Ісус покликав їх і сказав:
<p>– Ви знаєте, що князі народів панують над ними, і вельможі гнітять їх. <i>26</i>. Не так має бути між вами. Але хто хотів би у вас бути великий, нехай буде вам за слугу. <i>27</i>. І хто б хотів у вас бути перший, нехай стане вам за раба.
<p><i>28</i>. Так само Син чоловічий прийшов не щоб йому служили, але щоб служити й дати життя своє як викуп за багатьох.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 14, 6–19. «Тим то й ви – коли вже так їх прагнете, отих духовних дарів, – старайтесь їх мати подостатком на збудування Церкви»</b>
<p>Кожна чеснота, яку ми здобуваємо, кожна добра риса, кожен наш добрий вчинок – це не лише наша приватна справа, а й справа усієї Церкви. Так само й кожен наш гріх не є лише нашою приватною справою, яку ми можемо «залагодити» в сповіді.
<p>Маємо завжди дбати про стан своєї душі й пильнувати її, розуміти, що наше життя – це є життя всієї Церкви. Так само,<b> якщо члени всієї Церкви сповнюються святістю, праведністю, і це відчуває тоді уся Церква.</b>
<p>&nbsp;
<p><b>Мт. 20, 17-28. «Син Чоловічий прийшов не для того, щоб Йому служили, а щоб послужити».</b>
<p>Ми дуже часто скаржимося на обставини нашого життя – все нам не так: не так хтось глянув на нас, не так відгукнувся, не так поставився, не так відреагував, не так нас оцінили, не врахували нашої думки й багато іншого.
<p>Ми дуже часто хочемо, щоб усе служило «для мене». Ісус висловлює цілковито іншу думку: «Я прийшов, щоб послужити». Бог, Творець усього видимого й невидимого, який є альфа та омега, початок і кінець усього, приходить на землю, щоб послужити людині.
<p>Мені пригадуються слова одного міністра (не українського), який сказав: «Коли я був звичайною людиною, я міг послужити одиницям. Тепер я міністр, і хоча знаю, що завжди ним не буду, але тепер я можу послужити тисячам або й мільйонам». Дуже важливо усвідомлювати, що те місце, яке мені дав Господь, – є місцем служіння для інших, місцем, де я можу щось зробити для когось, де мене поставив Господь, де Бог на мене розраховує і покладається на мене. Бог очікує від мене служіння так, як і сам прийшов послужити. 
<p>Ми часто маємо претензії до інших – «чому інші нам не служать», хоча прямо цього й не говоримо. Натомість треба спробувати й ризикнути, просто відважитися наслідувати Ісуса Христа у служінні іншим особам, які оточують нас. І насамперед – найближчим, тобто родині: чоловік – жінці, жінка – чоловікові, жінка і чоловік – дітям, батькам, близьким, друзям та, врешті, кожній людині, яку поставив на нашій дорозі Господь. Треба пробувати побачити, чого Бог хоче від мене, в якій спосіб я тій людині можу послужити. Часто вистачає просто вислухати, приділити час. Не треба багато. <b>Бог очікує від мене, щоб саме цій людині, у цій конкретній ситуації я послужив. І я маю для цього всі можливості та змогу.</b>
<p>&nbsp;<p><b>Владика Венедикт (Алексійчук)</b>