<p><b>Серпень 1 (19) Вівторок</b></p>
<p>Прп. Макрини, сестри св. Василія Великого. Прп. Дія.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p><i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p><i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: 1 Кор. 152 зач.</i></p>
<p><b>Перше Послання Апостола Павла до Корінтян 12, 12-26.</b>
<p><i>12</i>. Браття, як тіло є одне, хоча й має багато членів, і всі члени тіла, хоч їх багато, становлять одне тіло, так і Христос. <i>13</i>. Усі бо ми христилися в одному Дусі, щоб бути одним тілом, чи то юдеї, чи греки, чи раби, чи вільні, і всім нам був даний пити один Дух.
<p><i>14</i>. Тіло бо складається не з одного члена, але з багатьох. <i>15</i>. Коли б нога сказала: «я не рука, отже, не належу до тіла», хіба тому вона не належить до тіла? <i>16</i>. І коли б вухо сказало: «я не око, отже, не належу до тіла», хіба тому воно не належить до тіла? <i>17</i>. Якби все тіло було оком, де ж тоді був би слух? Якби все воно було вухом, де був би нюх? <i>18</i>. Таж Бог розділив члени, кожного з них, у тілі, як хотів. <i>19</i>. Якби все було одним членом, де було б тіло? <i>20</i>. Та членів є багато, але одне тіло. <i>21</i>. Не може око сказати руці: «ти мені непотрібна». Чи голова – ногам: «ви мені непотрібні». <i>22</i>. Бож члени тіла, що здаються слабшими, найпотрібніші; <i>23</i>. і тим членам, що здаються непочесними в тілі, даємо більше чести, і наші непристойні члени зазнають більшої шани; <i>24</i>. ті ж, що у нас пристойні, її не потребують. Та Бог так зложив тіло, що дав більше чести нижчому членові, <i>25</i>. щоб не було роздору в тілі, але щоб члени дбали однаково один про одного. <i>26</i>. І як страждає один член, страждають з ним усі члени; і як один член у славі, радіють з ним усі члени.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: Мт. 76 зач.</i></p>
<p><b>Євангеліє від Матея 18, 18-22; 19, 1-2; 13-15.</b>
<p>Сказав Господь своїм учням:
<p><i>18</i>. Істинно кажу вам: усе, що ви зв'яжете на землі, буде зв'язане на небі, і все. що розв'яжете на землі, буде розв'язане на небі.
<p><i>19</i>. Істинно кажу вам ще раз: коли двоє з вас згодиться на землі просити що б там не було, воно буде дано їм моїм Отцем небесним; <i>20</i>. бо де двоє, або троє зібрані в моє ім'я, там я серед них.
<p><i>21</i>. Тут підійшов Петро й каже до нього:
<p>– Господи! Коли мій брат згрішить супроти мене, скільки разів маю йому простити? Чи маю до сімох разів прощати?
<p><i>22</i>. Ісус промовив до нього:
<p>– Не кажу тобі: до сімох разів, а до сімдесяти раз по сім.
<p><i>1</i>. І коли Ісус скінчив ці слова, покинув Галилею, і прибув у сторони Юдеї, що за Йорданом. <i>2</i>. Сила народу йшла за ним, і він їх оздоровив там.
<p><i>13</i>. Тоді привели до нього дітей, щоб він, поклавши на них руки, помолився. Учні ж боронили їм. <i>14</i>. Ісус сказав їм:
<p>– Пустіть дітей! Не бороніть їм приходити до мене, бо таких царство небесне.
<p><i>15</i>. І поклавши на них руки, пішов звідти.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>1 Кр. 12, 12–26. «Усі члени тіла, хоч є їх і багато, становлять одне тіло, так і Христос»</b>
<p>Апостол Павло наводить приклад тіла, у якому кожний член має своє служіння. І не можемо сказати, що є в тілі важливіше, який орган найпотрібніший. Усе важливе й усе потрібне. А головне – що взаємопов’язане. Ця аналогія нам дає зрозуміти, що маємо сприймати Церкву, народ Божий, як членів одного містичного Тіла, які пов’язані між собою і служать одне одному.
<p>Що більше ми намагатимемося служити іншим, то більше інші будуть звертатися із тим самим до нас – служити нам. Ісус недаремно каже, що треба любити ближнього, як самого себе. <b>Якщо ми любимо Бога, ми любимо і тих, кого він дав нам, і цінуємо, що маємо як їм послужити!</b>
<p>&nbsp;
<p><b>Мт. 18, 18-22; 19, 1-2; 13-15. «Коли двоє з вас згодиться на землі просити що б там не було, воно буде дано їм моїм Отцем Небесним».</b>
<p>Христос не ставить ніяких умов, які треба виконати, щоб Він відповів на наші прохання та молитви. Він каже, що коли двоє з нас згодяться на землі просити що завгодно, то наш Небесний Отець це дасть. 
<p>Дуже часто ми самі не віримо в те, що просимо в нашого Господа. Тому коли стаємо на молитву і про щось просимо, то маємо запитати найперше себе, чи ми віримо, що Бог може це зробити, що це Йому під силу. 
<p>Чи ми віримо в те, що просимо, чи довіряємо Богові, що Він може це нам дати? Чи ми певні, що це можливо для Бога? Питання нашої довіри є фундаментом у наших стосунках з Господом. <b>Довіряймо Господеві, Він ніколи нас не зрадить!</b>
<p>&nbsp;<p><b>Владика Венедикт (Алексійчук)</b>