<p><b>Серпень 11 (29) П'ятниця</b></p>
<p>Св. мчч. Калeника.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого 1 поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: 2 Кор. 169 зач.</i></p><p><b>Друге Послання Апостола Павла до Корінтян 1, 12-20.</b>
<p><i>12</i>. Браття, слава наша – свідоцтво нашої совісти, як ми поводились у світі, зокрема щодо вас, у святості й щирості Божій, не в мудрості тілесній, а в Божій благодаті. <i>13</i>. Бо іншого вам не пишемо, як тільки те, що читаєте й розумієте, і надіюся, що зрозумієте це вповні, <i>14</i>. як вже зрзуміли нас почасти, що ми – ваша слава, як і ви – наша в день Господа нашого Ісуса Христа.
<p><i>15</i>. І бувши певен цього, я хотів прийти до вас скорше, щоб удруге ви мали радість, <i>16</i>. потім від вас перейти в Македонію і знову з Македонії прийти до вас, щоб ви мене вирядили в Юдею. <i>17</i>. Хіба я, маючи те на думці, поводивсь легковажно? Чи те, що я задумую, задумую по-тілесному, так що в мені одночас пробуває і «Так, Так», і «Ні, Ні»? <i>18</i>. Бог мені свідок, що наше слово до вас не є «Так» і «Ні». <i>19</i>. Бо Син Божий, Ісус Христос, що ми вам проповідували – я, Сильван і Тимотей – не був «Так» і «Ні»: в ньому було «Так». <i>20</i>. Скільки бо обітниць Божих у ньому – «Так»; і тому через нього «Амінь» Богові на славу через нас. 
<p>__________</p>
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: Мт. 91 зач.</i></p><p><b>Євангеліє від Матея 22, 23-33.</b>
<p><i>23</i>. В той час приступили до Ісуса садукеї, що кажуть, ніби нема воскресіння, і спитали його:
<p><i>24</i>. – Учителю, Мойсей сказав: коли хто вмре бездітним, нехай брат його одружиться з його жінкою і дасть потомство братові своєму. <i>25</i>. Було в нас сім братів. Перший, одружившись, умер, не маючи потомства, і зоставив свою жінку братові своєму. <i>26</i>. Так само і другий, і третій – аж до сьомого. <i>27</i>. Нарешті, після всіх померла й, жінка. <i>28</i>. У воскресінні, отже, котрого з сімох буде жінка? Всі бо мали її.
<p><i>29</i>. Ісус у відповідь сказав їм:
<p>– Помиляєтеся, бо не знаєте ні Писання, ні Божої сили. <i>30</i>. У воскресінні не женяться і не виходять заміж, але будуть як ангели на небі. <i>31</i>. А щодо воскресіння мертвих, то хіба ви не читали слова Божого, яке вам каже: <i>32</i>. Я – Бог Авраама, Бог Ісаака і Бог Якова. Бог – не мертвих, але живих!
<p><i>33</i>. І чувши це, народ дивувався його навчанню.
<p>__________</p>
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>2 Кр. 1, 12–20. «Що ми – ваша слава, як і ви – наша в день Господа нашого Ісуса Христа»</b>
<p>Всі ми у світі взаємозв’язані. Якщо я роблю щось добре, тим самим я потягаю і «заражую» цим добром інших. Якщо хтось робить щось добре, так само мене потягає цим. І зворотно – так само стається зі злом. 
<p>Тому коли чинимо добро, ми являємо Бога для інших. Коли інші роблять щось добре, то також дають нам побачити Господа, якому вони дозволяють діяти через них. <b>Тож робімо добро на збудування одні одних і на проповідування Господа нашого Ісуса Христа!</b>
<p>&nbsp;
<p><b>Мт. 22, 23-33. «Бог – не мертвих, але Бог живих». </b>
<p>У кожній людині є внутрішня спрага й потреба шукати Бога. Тому ми стараємося приходити до храму, виконувати ті чи інші релігійні практики. Кожен із нас чинить це по-своєму, в міру свого виховання, становлення. Однак нам складно побачити, що Господь не є Богом далеким, а бере реальну, активну участь у житті кожного з нас.
<p>Наше життя – це не набір якихось випадковостей. Господь присутній за кожною подією в моєму житті: я не випадково народився в певному народі, у певний історичний час, мав таких батьків – це все дав мені Бог. І тому Бог від нашого народження аж до відходу у вічність бере активну участь у нашому житті. І так, як ми можемо мати стосунки з живою людиною, вчімося будувати стосунки з живим Богом.
<p>Тому прожити життя – це не тільки виконувати ті чи інші обов’язки, але жити в Божій присутності, бачити Бога за всім, що відбувається. І тоді <b>кожна подія нашого життя немовби оживе, бо в усьому будемо зустрічатися з нашим Господом.</b>
<p>&nbsp;<p><b>Владика Венедикт (Алексійчук)</b>