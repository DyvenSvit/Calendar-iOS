<p><strong>Серпень 19 (6) Субота</strong></p>
<p><strong>⊕ СВЯТЕ ПРЕОБРАЖЕННЯ ГОСПОДА БОГА І СПАСА НАШОГО ІСУСА ХРИСТА.</strong></p>
<hr />
<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Антифон 3</i></b></p>
<p>Ті, що надіються на Господа,* як гора Сіон, що не хитається повік <i>(Пс.</i> <i>124,1)</i>.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Гори навкруг Його* і Господь навкруг людей Своїх від нині і довіку <i>(Пс.</i> <i>124,2)</i>.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Господи, хто перебуває в житлі Твоїм* або хто вселиться на святій горі Твоїй? <i>(Пс.</i> <i>14,1)</i>.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Хто вийде на гору Господню* або хто стане на місці святім Його? <i>(Пс.</i> <i>23,3)</i>.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p><i>Вхідне:</i> Господи, пошли світло Твоє і істину Твою;* ті мене навчили і привели на гору святу Твою <i>(Пс.</i> <i>42,3)</i>.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Слава, і нині: <i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страдання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p><i>Стих:</i> Благослови, душе моя, Господа, Господи, Боже мій, Ти дуже величній <i>(Пс. 103,1)</i>.</p>
<p>__________</p>
<p><i>Апостол: 2 Пт. 65 зач.</i></p><p><b>Друге Послання Апостола Петра 1, 10-19.</b>
<p><i>10</i>. Браття, старайтеся утвердити ваше покликання й вибрання; бо чинячи це, ніколи не спотикнетеся. <i>11</i>. Таким бо чином широко буде вам відкритий вхід у вічне царство Господа нашого й Спаса Ісуса Христа.
<p><i>12</i>. Ось чому я повсякчас дбатиму, щоб пригадувати вам ці речі, хоч ви їх знаєте й утверджені в теперішній правді. <i>13</i>. Вважаю за справедливе, доки я в цім наметі, розбуджувати вас цим напімненням, <i>14</i>. знаючи, що незабаром мені треба буде покинути цей намет, як Господь наш Ісус Христос мені об'явив. <i>15</i>. Буду, однак, старатися, щоб ви завжди, навіть по моїм відході, тримали в пам'яті ці речі. <i>16</i>. Бо не йдучи за хитро вигаданими байками, ми об'явили вам потугу й прихід Господа нашого Ісуса Христа, але бувши наочними свідками його величчя. <i>17</i>. Бо він прийняв від Бога Отця честь і славу, коли до нього прийшов такий голос від Величної слави: «Це мій син возлюблений, якого я вподобав». <i>18</i>. Цей голос ми чули, як сходив з неба, коли ми були з ним на святій горі.
<p><i>19</i>. Маємо і потвердження пророчого слова. Ви добре робите, вважаючи на нього як на світильник, що світить у темнім місці, поки не почне розвиднятись і рання зоря не зійде в серцях ваших. 
<p>__________</p>
<p><i>Алилуя, глас 8:</i> Твої є небеса і Твоя є земля <i>(Пс.</i> <i>88,12)</i>.</p>
<p><i>Стих:</i> Блаженні люди, що знають заклик Твій <i>(Пс.</i> <i>88,16)</i>.</p>
<p>__________</p>
<p><i>Євангеліє: Мт. 70 зач.</i></p><p><b>Євангеліє від Матея 17, 1-9.</b>
<p><i>1</i>. В той час узяв Ісус Петра, Якова та Івана, його брата, повів їх окремо на високу гору <i>2</i>. і преобразився перед ними: обличчя його сяяло, наче сонце, а одежа стала білою, наче світло. <i>3</i>. І ось з'явилися їм Мойсей та Ілля і з ним розмовляли.
<p><i>4</i>. Озвавсь Петро й каже до Ісуса:
<p>– Господи, добре нам тут бути! Як хочеш, зроблю тут три намети: один для тебе, один для Мойсея і один для Іллі.
<p><i>5</i>. Він говорив іще, аж ось ясна хмара повила їх і з хмари було чути голос:
<p>– Це – мій улюблений Син, якого я вподобав: його слухайте.
<p><i>6</i>. Почувши це, учні впали лицем до землі і злякались вельми. <i>7</i>. Ісус же підійшов, доторкнувся до них і каже:
<p>– Устаньте, не бійтеся!
<p><i>8</i>. Підвівши очі, вони не бачили нікого крім самого Ісуса.
<p><i>9</i>. Коли ж сходили з гори, Ісус наказав їм:
<p>– Нікому не розповідайте про це видіння, аж поки Син чоловічий не воскресне з мертвих.
<p>__________</p>
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. Алилуя, <i>тричі</i>.</p>
<p>&nbsp;<hr />
<p><b>Переображення Господнє</b>
<p>Ісус Христос, якого бачили перед собою учні, притягував їх своєю надзвичайністю, але вони не бачили Його Божественного єства, а лише людське тіло. Тому часто навіть учні були зосереджені лише на людськості Ісуса Христа. Перед своїми стражданнями Господь являє своє Божество, щоб зміцнити їх, коли їм буде непросто, коли настане Хресна дорога, Він робить це задля самих же учнів. Ісус показує їм, що Він справді Бог.
<p>Коли дивимося самі на себе чи на інших, то також бачимо лише тіло, а важливіше побачити за своєю особою чи за особою когось іншого – образ Бога, на образ і подобу Якого ми є створені. <b>І як Господь переобразився, так і ми маємо переображатися, перемінюватись і давати образові Божому, який є в нас, виявлятися щораз більше.</b>
<p>&nbsp;<p><b>Владика Венедикт (Алексійчук)</b>