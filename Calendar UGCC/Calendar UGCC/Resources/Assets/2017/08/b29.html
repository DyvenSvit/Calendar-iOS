<p><b>Серпень 29 (16) Вівторок</b></p>
<p>Перенесення з Едеси до Царгороду Нерукотворного образу Господа Бога і Спаса нашого Ісуса Христа, названого Святим обрусом. Св. мч. Діомида.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пречистому образові Твоєму поклоняємося, благий,* просячи прощення прогрішень наших, Христе Боже,* бо волею благоволив єси плоттю зійти на хрест,* щоб ізбавити тих, що їх створив єси, від неволі ворожої.* Тому благодарственно кличемо Тобі:* Ти радістю сповнив усе, Спасе наш, прийшовши спасти світ.</p>
<p><i>Тропар, глас 1:</i> У різдві дівство зберегла Ти,* в успенні світа не оставила Ти, Богородице.* Переставилася Ти до життя, бувши Матір’ю Життя.* I молитвами Твоїми* ізбавляєш від смерти душі наші.</p>
<p>Слава: <i>Кондак, глас 8:</i> Неописанне Слово Отче* із Тебе, Богородице, воплоченнямописалося* і, осквернений образ у давнє зобразивши,* з божественною добротою з’єднало, * та, ісповідуючи спасення, ділом і словом ми це являємо.</p>
<p>І нині: <i>Кондак, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4, пісня Отців:</i> Благословен єси, Господи, Боже отців наших, і хвальне, і прославлене ім’я Твоє на віки <i>(Дан. 3,26).</i></p>
<p><i>Стих:</i> Бо праведний єси в усьому, що створив Ти нам <i>(Дан. 3,27).</i></p>
<p>__________</p>
<p><i>Апостол: </i></p>
<p><i>Ряд.: 2 Кор. 187 зач.</i><p><b>Друге Послання Апостола Павла до Корінтян 8, 16 - 9, 5.</b>
<p><i>16</i>. Браття, Богові дяка, що дав у серці Тита таку саму до вас горливість; <i>17</i>. бо він прийняв просьбу і, повний запалу, доброхіть до вас пішов. <i>18</i>. Ми з ним послали брата, якого за євангеліє хвалять усі Церкви <i>19</i>. і яких, крім того, був вибраний Церквами як наш супутник у цій благодійній справі, якій ми служимо на славу самого Господа й на відраду нашу, <i>20</i>. остерігаючися, щоб нам хто не докоряв за таку щедру збірку, що нею ми служимо. <i>21</i>. Бо ми дбаємо за добро не тільки перед Господом, але й перед людьми. <i>22</i>. Разом з ними ми послали нашого брата, пильність якого ми часто випробували в багатьох речах і який тепер ще пильніший через велике довір'я, що до вас має. <i>23</i>. Щодо Тита, він мій товариш і співробітник, вам на благо, щождо братів наших, вони посланники Церков, слава Христова. <i>24</i>. Дайте їм доказ вашої любови й нашого хваління вас перед ними і перед Церквами.
<p><i>1</i>. Про службу на користь святим мені нема чого до вас писати, <i>2</i>. бо знаю вашу добру волю і хвалю вас перед македонянами за неї, бо Ахая готова з минулого року; ваш запал заохотив багатьох. <i>3</i>. Однак я посилаю вам братів, щоб та хвала, якою я хвалив вас, не була щодо цього марна і щоб ви, як я сказав, були готові. <i>4</i>. А то як прийдуть зо мною македоняни й застануть вас неготовими, ми, щоб не сказати ви, осоромимося, що були такі певні. <i>5</i>. Я вважав, отже, потрібним просити братів, щоб вони вийшли до вас перед нами і приготували загодя той заповіджений щедрий ваш дар, щоб він був готовий як правдивий дар, а не як вимушений даток.
<p><i>Образу: Кол. 250 зач.</i><p><b>Послання Апостола Павла до Колосян 1, 12-17.</b>
<p><i>12</i>. Браття, дякуйте Богові й Отцеві, який зробив вас гідними мати участь у наслідді святих у світі, <i>13</i>. який вирвав вас із влади тьми й переніс у царство свого возлюбленого Сина, <i>14</i>. що в ньому маємо відкуплення, прощення гріхів.
<p><i>15</i>. Він – образ невидимого Бога, первородний усього сотворіння, <i>16</i>. бо в ньому все було сотворене, що на небі й що на землі, видиме й невидиме: чи то престоли, чи господства, чи начала, чи власті, все було ним і для нього сотворене. <i>17</i>. Він єсть раніш усього, і все існує в ньому. 
<p>__________</p>
<p><i>Алилуя, глас 4:</i> Мойсей і Арон між єреями Його і Самуїл між тими, що призивають ім’я Його <i>(Пс. 98,6).</i></p>
<p><i>Стих:</i> Призивали Господа і Він вислухав їх <i>(Пс. 98,6).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 12 зач.</i><p><b>Євангеліє від Марка 3, 13-19.</b>
<p><i>13</i>. Одного разу вийшов Ісус на гору й покликав тих, яких сам хотів, і вони прийшли до нього. <i>14</i>. І він призначив дванадцятьох, щоб були при ньому та щоб їх посилати проповідувати; <i>15</i>. і дав їм владу виганяти бісів.
<p><i>16</i>. Призначив він дванадцятьох: Симона, якому дав ім'я Петро; <i>17</i>. Якова, сина Заведея, та Івана, брата Якова, і дав їм ім'я Воанергес, у перекладі – Сини грому; <i>18</i>. Андрія, Филипа, Вартоломея, Матея, Тому, Якова, сина Алфея, Тадея, Симона Кананея, <i>19</i>. та Юду Іскаріота, що його зрадив.
<p><i>Образу: Лк. 48 зач.</i><p><b>Євангеліє від Луки 9, 51-56; 10, 22-24.</b>
<p><i>51</i>. Одного разу сталось, коли наближалися дні відходу Ісуса з цього світу, він твердо постановив пуститися в дорогу до Єрусалиму. <i>52</i>. І вислав посланців перед собою; пішли вони й увійшли в якесь самарянське село, щоб йому приготувати місце. <i>53</i>. Та самаряни його не прийняли, бо він подорожував до Єрусалиму. <i>54</i>. Бачивши те, учні Яків та Іван сказали:
<p>– Господи, хочеш – ми скажемо, щоб вогонь зійшов з неба і пожер їх. <i>55</i>. Ісус, обернувшись, став докоряти їм: Не знаєте, якого ви духа. Бо Син Чоловічий не прийшов губити людські душі, а спасти. <p><i>56</i>. І вони пішли в інше село.
<p><i>22</i>. Сказав Господь своїм учням: Все дав мені Отець мій, і ніхто не знає, хто Син, крім Отця, і хто Отець, крім Сина, та кому Син схоче відкрити.
<p><i>23</i>. Потім, звернувшися до учнів, промовив:
<p><i>24</i>. – Щасливі очі, які бачать, що ви бачите. Кажу бо вам, що багато пророків і царів хотіли бачити, що ви бачите, і не бачили, і чути, що ви чуєте, і не чули.
<p>__________</p>
<p><i>Замість</i> Достойно, <i>приспів:</i> Ангели, бачачи успення Пречистої, здивувалися, як Діва восходить із землі на небо.</p>
<p><i>І ірмос, глас 1:</i> Перемагаються закони природи у Тобі, Діво чиста: бо дівственне є різдво, і смерть наперед заповідає життя; по різдві діва, і по смерті жива. Спасаєш завжди, Богородице, насліддя Твоє.</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі</i></p>
<p>&nbsp;<hr />
<p><b>2 Кр. 8, 16 – 9, 5. «Бо ми дбаємо за добро не тільки перед Богом, але й перед людьми»</b>
<p>Деколи здається, що ми, християни, немовби живемо у своєму світі. Так, ми ходимо до храму, сповідаємось, причащаємось, належимо до тих чи тих християнських товариств і спільнот, бо так стараємось дбати про свої взаємини з Богом. І це важливе у нашому житті. Але часто ми, ті ж самі християни, не зауважуємо багатьох людей навколо нас, які потребують нашої допомоги чи просто уваги. 
<p>Часто бачимо, що людям легше пожертвувати свої гроші, аніж час. Тож спробуймо ми, як християни, придивлятись до людей, яких поставив навколо нас Господь, і дбати про них. <b>Ось чим можемо послужити завжди – своїм заангажуванням у їхнє життя!</b>
<p>&nbsp;
<p><b>Мр. 3, 13-19. «Дав їм владу виганяти бісів».</b>
<p>Бачимо, що коли Господь кличе апостолів до місії, то не просто вибирає їх, а дає їм силу, як каже Євангеліє, «владу виганяти бісів». І видається, що апостоли по-людськи не були готові до цього. До того ж тоді були люди, набагато освіченіші від них: фарисеї, садукеї, книжники, – які зналися на Законі Божому. Але Христос вибирає саме апостолів. І це справжня таємниця Божого покликання.
<p>Отак у нашому житті треба усвідомлювати, що Господь не випадково вибрав для нас батьків, батьківщину, дав жити в тих чи інших обставинах, у тім чи іншім історичнім періоді. Водночас Він дає також силу і змогу жити в цих обставинах праведно.
<p>Яскравим прикладом є святі. Жодні обставини не були владні над ними. Ми ж часто говоримо: так склалися обставини, це від мене не залежить… Жодні обставини не можуть мати над нами влади. Адже <b>Господь у будь-якій ситуації, якщо ми лише забажаємо цього, дає нам сили й можливість жити чесно, справедливо, побожно і свято. </b>
<p>&nbsp;<p><b>Владика Венедикт (Алексійчук)</b>