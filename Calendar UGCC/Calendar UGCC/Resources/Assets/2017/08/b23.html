<p><b>Серпень 23 (10) Середа</b></p>
<p>Св. мчч. й архидиякона Лаврентія.</p>
<hr />
<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон.</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Вхідне:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Слава, і нині: <i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страдання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p><i>Стих:</i> Благослови, душе моя, Господа, Господи, Боже мій, Ти дуже величній <i>(Пс. 103,1)</i>.</p>
<p>__________</p>
<p><i>Апостол: 2 Кор. 182 зач.</i></p><p><b>Друге Послання Апостола Павла до Корінтян; 6, 11-16.</b>
<p><i>11</i>. Браття, уста наші відкрились до вас; серце наше поширилось. <i>12</i>. Вам у нас не тісно, тіснота – у вашім серці! <i>13</i>. Ви ж в обмін за те, мов до дітей говорю, зробіть теж широким ваше серце.
<p><i>14</i>. Не запрягайтеся з невірними в чуже ярмо. Яка бо спільність праведности з беззаконням? Що спільного між світлом і темрявою? <i>15</i>. Яка згода між Христом і Веліяром? Яка участь вірного з невірним? <i>16</i>. Які взаємини між храмом Божим та ідолами? Ми бо храм Бога живого, як сам Бог сказав був.
<p>__________</p>
<p><i>Алилуя, глас 8:</i> Твої є небеса і Твоя є земля <i>(Пс. 88,12)</i>.</p>
<p><i>Стих:</i> Блаженні люди, що знають заклик Твій <i>(Пс. 88,16)</i>.</p>
<p>__________</p>
<p><i>Євангеліє: Мр. 4 зач.</i></p><p><b>Євангеліє від Марка 1, 23-28.</b>
<p><i>23</i>. В той час якийсь чоловік був у юдейській синагозі з нечистим духом, що закричав, кажучи:
<p><i>24</i>. – Що нам і тобі, Ісусе Назарянине? Прийшов єси нас погубити! Знаю бо, хто ти: святий Божий!
<p><i>25</i>. Ісус погрозив йому:
<p>– Мовчи, вийди з нього!
<p><i>26</i>. Нечистий дух стряс ним, скрикнув сильним голосом і вийшов геть із нього. <i>27</i>. Здивувалися всі й один одного питали:
<p>– Що це за нова повновладна наука? Навіть нечистим духам наказав, і ті слухаються його!
<p><i>28</i>. І вмить чутка про нього розійшлася по всіх усюдах, по всій країні галилейській.
<p>__________</p>
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 6, 11–16. «Яка бо спільність праведности з беззаконням? Що спільного між світлом та темрявою?»</b>
<p>Господь ставить категорично праведність на противагу беззаконню, світло проти темряви. Він вказує, що не можемо жити одночасно і в добрі, і в злі, і з Ним, і проти Нього. Можемо жити або з Богом, або без Бога, або з правдою або без правди. 
<p>Погляньмо на наше життя і вміймо все більше іти за правдою, за істиною, за справедливістю. Ніколи не дозволяти собі тих чи тих недоліків чи вад. Бо ж не можемо двом панам служити. <b>Маємо себе запитати, на чиєму ми є боці. Хай Бог дасть відвагу в тій рішучості слідувати за Богом. </b>
<p>&nbsp;
<p><b>Мр. 1, 23-28. «Що нам, та й Тобі, Ісусе Назарянине? Прийшов єси нас погубити!»</b>
<p>У цьому епізоді не можемо зауважити, що Ісус Христос хоче оздоровити цього чоловіка, не бачимо навіть, що Він зацікавлюється ним. Тут ситуація зворотна: опанований нечистим духом сам дає про себе знати в присутності Спасителя. Цей епізод важливий, коли говоримо про євангелізацію, про катехизацію. У цьому випадку Христос не проповідував словами Доброї Новини – Євангелія. Він сам своєю особою являв її.
<p>Так само було зі святими: де вони з’являлися в Церкві, чи це були папи, чи патріархи, єпископи, священики, монахи, миряни – всюди вони «реформували Церкву» своїм святим життям. Вони не робили якихось спеціальних реформ, але давали Богові змогу реформувати через себе.
<p>Важливо пам’ятати ці слова отців: «Здобудь мир – і навколо тисячі спасуться; спасайся – і навколо тебе тисячі спасуться». Найперше, змінюючи себе, маємо ставати ближче до Бога й давати Йому перебувати в нас. Тоді вже сам Бог діє через нас.
<p>Так само, як радіоактивний метал випромінює частинки сам по собі, так і ми, коли маємо в серці Бога, просто випромінюємо Його, промовляємо не тільки своїми словами, а й «передаємо» Його, спеціально нічого, здавалось би, не роблячи.
<p>У Церкві завжди було і є важливим особисте навернення, особисте пізнання Христа. <b>Саме тому наше життя буде найкращим свідченням про Бога, найкращою місією, найкращою євангелізацією.</b>
<p>&nbsp;<p><b>Владика Венедикт (Алексійчук)</b>