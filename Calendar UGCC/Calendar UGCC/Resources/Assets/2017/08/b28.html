<p><strong>Серпень 28 (15) Понеділок</strong> </p>
<p><i>Тиждень 13-ий по Зісланні Святого Духа.</i></p>
<p><strong>⊕ УСПЕННЯ ПРЕСВЯТОЇ ВЛАДИЧИЦІ НАШОЇ БОГОРОДИЦІ І ПРИСНОДІВИ МАРІЇ.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> У різдві дівство зберегла Ти,* в успенні світа не оставила Ти, Богородице.* Переставилася Ти до життя, бувши Матір’ю Життя.* I молитвами Твоїми* ізбавляєш від смерти душі наші.</p>
<p>Слава, і нині: <i>Кондак, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________</p>
<p><i>Апостол: Флп. 240 зач.</i></p><p><b>Послання Апостола Павла до Филип’ян 2, 5-11.</b>
<p><i>5</i>. Браття, плекайте ті самі думки в собі, що були в Христі Ісусі. <i>6</i>. Він, бувши в Божій природі, не вважав за непорушний привілей свою рівність із Богом, <i>7</i>. але зовсім зменшив себе самого, прийнявши вигляд слуги і ставши подібним до людини. <i>8</i>. Подобою явившися як людина, він понизив себе, ставши слухняним аж до смерти, і то смерти хресної. <i>9</i>. Тому його возніс високо і дав йому ім'я, що над усяке ім'я, <i>10</i>. щоб перед іменем Ісуса всяке коліно приклонялося на небі, на землі й під землею, <i>11</i>. і щоб усякий язик визнав, що Ісус Христос – Господь на славу Бога Отця. 
<p>__________</p>
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс 131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________</p>
<p><i>Євангеліє: Лк. 54 зач.</i></p><p><b>Євангеліє від Луки 10, 38-42; 11, 27-28.</b>
<p><i>38</i>. В той час увійшов Ісус в одне село, і якась жінка, Марта на ім'я, прийняла його в хату. <i>39</i>. Була у неї сестра, що звалася Марія; ця, сівши в ногах Господа, слухала його слова. <i>40</i>. Марта ж клопоталася, услуговуючи всіляко. Підійшла вона й каже:
<p>– Господи, чи тобі байдуже, що сестра моя лишила мене саму служити? Скажи їй, щоб мені помогла.
<p><i>41</i>. Озвався Господь до неї і промовив:
<p>– Марто, Марто, ти побиваєшся і клопочешся про багато, одного ж потрібно. <i>42</i>. Марія вибрала кращу частку, що не відніметься від неї.
<p><i>27</i>. Коли він говорив це, якась жінка підняла голос з-між народу і сказала до нього:
<p>– Щасливе лоно, що тебе носило, і груди, що тебе кормили. <i>28</i>. Він озвався:
<p>– Щасливі ті, що слухають слово Боже і зберігають його.
<p>__________</p>
<p><i>Замість</i> Достойно, <i>приспів:</i> Ангели, бачачи успення Пречистої, здивувалися, як Діва восходить із землі на небо.</p>
<p><i>І ірмос, глас 1:</i> Перемагаються закони природи у Тобі, Діво чиста: бо дівственне є різдво, і смерть наперед заповідає життя; по різдві діва, і по смерті жива. Спасаєш завжди, Богородице, насліддя Твоє.</p>
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі.</i></p>
<p>&nbsp;<hr />
<p><b>Він, існуючи в Божій природі, не вважав за здобич свою рівність із Богом, а применшив себе самого, прийнявши вигляд слуги, ставши подібним до людини.</b>
<p>На думку спадають такі випадки, коли хтось себе навпаки прибільшує, бо
<p>- відчуває якусь неповноцінність;
<br>- вважає себе не вартим любові;
<br>- потребує схвалення і прийняття;
<br>- женеться за увагою і визнанням.
<p>Впізнаєш себе? Зупинися.
<p>Ти – улюблена дитина Божа, не потребуєш додаткових "трамплінів", щоб підняти свою гідність.
<p>Господь готовий послужити тобі у всьому, тільки почуй Його, тільки прийми Його любов, тільки будь уважний до виявів Його сердечних вчинків, до Його милосердя, яке не припиняється ні на мить.
<p>&nbsp;
<p><b>...блаженні ті, що слухають Боже слово і його зберігають.</b>
<p>Зберегти Боже слово – це жити за ним. Пам'ятати, чого вчить Ісус Христос, розмірковувати над Його наукою, впускати її до свого серця, щоб вона "ввійшла нам у кров", щоб ми жили нею.
<p>У Божій любові Ти розправляєш плечі, дихаєш на повні груди і усміхаєшся до всього живого, ти краще розвиваєшся і повноцінніше проживаєш кожен день, ти знаходиш все нові приводи для радості й вдячності...
<p>&nbsp;
<p><b>Ісусе, я дякую Тобі за поживу, якою Ти нас годуєш – за Твого Духа животворящого, що піднімає нас і лікує, вчить проживати кожен день як улюблена Божа дитина з гідністю і миром. Амінь.</b>
<p>&nbsp;<p><b>Уляна Журавчак</b>