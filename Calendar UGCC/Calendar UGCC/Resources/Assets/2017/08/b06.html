<p><strong>Серпень 6 (24) Неділя</strong></p>
<p><i>Неділя 9-та по Зісланні Святого Духа. Глас 8. Єв. 9.</i></p>
<p><span><b>† Свв. мчч. Бориса і Гліба, у хрещенні Романа і Давида.</b> Св. влкмчц. Христини.</span></p>
<hr />
<p>+ Свв. мчч. Бориса і Гліба, у хрещенні Романа і Давида. Св. влкмчц. Христини.</p>
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 8:</i> З висоти зійшов Ти, Милосердний,* погребення прийняв Ти тридневне,* щоб нас визволити від страстей.* Життя і воскресення наше,* Господи, слава Тобі.</p>
<p><i>Тропар, глас 2: </i>Правдиві страстотерпці і істинні євангелія Христового послухачі,* доброчесний Романе з незлобивим Давидом,* ви не спротивилися ворогові – братові,* що вбивав ваші тіла, а душ не міг діткнутися.* Нехай, отже, плаче злий властолюбець,* а ви, радіючи з ангельськими ликами, стоячи перед Святою Тройцею,* моліться, щоб країна рідних ваших благовгодна була* і щоб сини руські спаслися.</p>
<p><i>Кондак, глас 8: </i>Воскресиш з гробу,* умерлих воздвигнув Ти* і Адама воскресив Ти,* і Єва ликує в твоїм воскресенні,* і світу кінці торжествують* востання Твоє,* Многомилостивий.</p>
<p>Слава: <i>Кондак, глас 3:</i> Засіяла днесь преславна пам’ять ваша,* благородні страстотерпці Христові, Романе й Давиде,* що скликуєте нас на прославу Христа, Бога нашого.* Тому, прибігаючи до ковчега ваших мощів,* приймаємо дар оздоровлення вашими молитвами, святії,* бо ви є божественні лікарі.</p>
<p>I нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> Помоліться і воздайте Господеві, Богу нашому <i>(Пс. 75,12).</i></p>
<p><i>Стих:</i> Відомий у Юдеї Бог, в Ізраїлі велике ім’я його <i>(Пс. 75,2).</i></p>
<p><i>Прокімен, глас 4:</i> Святим, що на землі Його, проявив Господь усі бажання Свої в них <i>(Пс.</i> <i>15,3)</i>.</p>
<p>__________</p>
<p><i>Апостол: </i></p>
<p><i>Ряд.: 1 Кор. 128 зач.</i><p><b>Перше Послання Апостола Павла до Корінтян 3, 9-17.</b>
<p><i>9</i>. Браття, ми співробітники Божі, ви Божа нива, Божа будівля.
<p><i>10</i>. За благодаттю Божою, даною мені, я, мов мудрий будівничий, поклав основу, інший же на ній будує. Нехай же кожний вважає, як він будує. <i>11</i>. Іншої бо основи ніхто не може покласти, крім покладеної, і ця основа – Ісус Христос. <i>12</i>. Коли ж хто на цій основі будує з золота, срібла, самоцвітів, дерева, сіна, соломи – <i>13</i>. кожного діло стане явне; день бо Господній зробить його явним; бо він відкривається в вогні, і вогонь випробовує діло кожного, яке воно. <i>14</i>. І коли чиє діло, що він збудував, устоїться, він прийме нагороду; <i>15</i>. коли ж чиє діло згорить, він зазнає шкоди; та він сам спасеться, але наче крізь вогонь.
<p><i>16</i>. Хіба не знаєте, що ви храм Божий і що Дух Божий у вас пробуває? <i>17</i>. Коли хто зруйнує храм Божий, Бог його зруйнує, бо храм Божий святий, і цей храм – ви.
<p><i>Мчч.: Рим. 99 зач.</i><p><b>Послання Апостола Павла до Римлян 8, 28-39.</b>
<p><i>28</i>. Браття, знаємо, що тим, які люблять Бога, покликаним за його постановою, усе співдіє на добро. <i>29</i>. Бо яких він передбачив, тих наперед призначив, щоб були подібні до образу Сина його, щоб він був первородний між багатьма братами; <i>30</i>. яких же наперед призначив, тих і покликав; і яких покликав, тих оправдав; яких же оправдав, тих і прославив.
<p><i>31</i>. Що отже скажемо на це? Коли Бог за нас, хто проти нас? <i>32</i>. Він власного Сина свого не пощадив, а видав його за всіх нас; як, отже, разом із ним не дасть нам усього? <i>33</i>. Хто буде винуватити вибраних Божих, коли Бог оправдує, <i>34</i>. хто засудить? Христос Ісус, який умер, щобільше – й воскрес, що по правиці Божій, – він заступається за нас.
<p><i>35</i>. Хто нас відлучить від любови Христа? Горе чи страждання, чи переслідування, чи голод, чи нагота, чи небезпека, чи меч? <i>36</i>. Бо написано:
<p><em>За тебе нас увесь день убивають,</em>
<p><em>уважають нас за овець, призначених на заріз.</em>
<p><i>37</i>. Але в усьому цьому маємо повну перемогу завдяки тому, хто возлюбив нас. <i>38</i>. Бо я певний, що ні смерть, ні життя, ні ангели, ні власті, ні теперішнє, ні майбутнє, ні сили, <i>39</i>. ні висота, ні глибина, ні інше яке сотворіння не зможе нас відлучити від Божої любови, що в Христі Ісусі, Господі нашім.
<p>__________</p>
<p><i>Алилуя, глас 8:</i> Прийдіте, возрадуємося Господеві, воскликнім Богу, Спасителеві нашому <i>(Пс. 94,1).</i></p>
<p><i>Стих:</i> Ідім перед лицем його з ісповіданням і псалмами воскликнім йому <i>(Пс.94,2).</i></p>
<p><i>Стих:</i> Візвали праведні, і Господь вислухав їх, і від усіх скорбот їх ізбавив їх <i>(Пс.</i> <i>33,18)</i>.</p>
<p><i>Стих:</i> Багато скорбот у праведних і від усіх них ізбавить їх Господь <i>(Пс.</i> <i>33,20)</i>. </p>
<p>__________</p>
<p><i>Євангеліє: </i></p>
<p><i>Ряд.: Мт. 59 зач.</i><p><b>Євангеліє від Матея 14, 22-34.</b>
<p><i>22</i>. Того часу Ісус заставив учнів увійти до човна й переплисти на той бік раніше від нього, тим часом як відпускав народ. <i>23</i>. І коли відпустив народ, пішов на гору молитись насамоті. Як звечоріло, він був там сам один.
<p><i>24</i>. Човен уже був посеред моря і його кидали хвилі, бо вітер був супротивний. <i>25</i>. О четвертій сторожі ночі Ісус прийшов до них, ідучи по морю. <i>26</i>. Учні, побачивши, що він іде по морю, жахнулись.
<p>– То привид! – заговорили і з переляку закричали. 
<p><i>27</i>. Та Ісус тієї ж миті мовив до них:
<p>– Будьте спокійні – це я, не бійтеся!
<p><i>28</i>. Тоді Петро озвавсь до нього й каже:
<p>– Господи, коли це ти, вели мені прийти по воді до тебе!
<p><i>29</i>. – Іди! – сказав Ісус.
<p>І вийшов Петро а човна, почав іти по воді і прийшов до Ісуса; <i>30</i>. але, побачивши, що вітер сильний, злякався, почав потопати і скрикнув:
<p>– Господи, рятуй мене!
<p><i>31</i>. Ісус зараз же простягнув руку, вхопив його і мовив до нього:
<p>– Маловіре, чого усумнився?
<p><i>32</i>. І як увійшли до човна, вітер ущух. <i>33</i>. Тоді ті, що були в човні, вклонилися йому до ніг, кажучи:
<p>– Ти істинно – Син Божий!
<p><i>34</i>. І перепливши, прибули в землю генесаретську. 
<p><i>Мчч.: Йо. 52 зач.</i><p><b>Євангеліє від Йоана 15, 17 - 16, 2.</b>
<p>Сказав Господь своїм учням:
<p><i>17</i>. Це вам заповідаю: щоб ви любили один одного.
<p><i>18</i>. Вас ненавидить світ – знайте, що він мене перше, ніж вас, ненавидів. <i>19</i>. Як би ви були від світу, світ своє любив би. А що ви не від світу, бо я вибрав вас від світу, тому світ вас ненавидить. <i>20</i>. Згадайте слово, що я був сказав вам: слуга не більший від пана свого. Якщо переслідували мене, переслідуватимуть і вас; і якщо слово моє зберігали, зберігатимуть і ваше. <i>21</i>. Та все те робитимуть вам за моє ім'я, не знають бо того, хто послав мене. <i>22</i>. Якби я не прийшов був і не говорив до них, гріха не мали б. Але тепер вони виправдання за їхній гріх не мають. <i>23</i>. Хто ненавидить мене, і Отця мого ненавидить. <i>24</i>. Якби я не чинив був серед них діл, яких ніхто інший не чинив, гріха не мали б. Тепер же й бачили й зненавиділи – і мене й Отця мого. <i>25</i>. Але щоб здійснилося слово, що написане в законі їхньому: ненавиділи вони мене без причини. <i>26</i>. Як прийде Утішитель, якого зішлю вам від Отця, Дух істини, який від Отця походить, він свідчитиме про мене. <i>27</i>. Та й ви свідчитимете, бо ви зо мною від початку.
<p><i>1</i>. Сказав я вам те, щоб ви не зневірилися. <i>2</i>. Вас виключать із синагог, і настане година, коли кожен, хто вас убиватиме, гадатиме, що служить Богові. 
<p>__________</p>
<p><i>Причасний, глас 8:</i> Хваліте Господа з небес, хваліте його в вишніх <i>(Пс. 148,1).</i> Радуйтеся, праведні, у Господі, правим належить похвала <i>(Пс.</i> <i>32,1)</i>. Алилуя, <i>тричі.</i></p>
<p>&nbsp;<hr />
<p><b>1 Кр. 3, 9–17. «Ми бо співробітники Божі»</b>
<p>Бог, створюючи людину на свій образ і подобу, не тільки запланував людину, щоб вона жила сама, але створив її, щоб вона володіла землею, пильнувала все довкола. Бог створив людину зі своєї любові, бо не хотів тішитись життям і буттям сам в собі і дав людині велику місію, щоб вона була Його співробітником. 
<p>Людина також має творити, співтворити з Богом. Тому ми ніколи не можемо бути творцями самі в собі. Маємо в Бозі відкривати для себе і все більше пізнавати цю місію, чого Господь очікує і сподівається від нас. <b>І кожен із нас, яким би він не був, молодим чи старим, більше освіченим чи менше, більше духовним чи менше, кожен із нас покликаний співпрацювати та співтворити з Богом.</b>
<p>&nbsp;
<p><b>Мт. 14, 22-34. «І вийшов Петро з човна, почав іти по воді і підійшов до Ісуса».</b>
<p>Приклад про апостола Петра, який ішов по воді, відкриває нам дуже велику правду християнського життя. Попередньо коли апостоли побачили особу, яка йде по воді, то злякалися. Коли ж вони впізнали Ісуса Христа, то Петро після Ісусових слів почав іти до Нього по воді. Доки Петро дивився на Спасителя – він ішов, але тільки-но почав усвідомлювати, що він людина і що йде по воді, а людині не властиво ходити по воді, – почав тонути.
<p>Так буває і в нашому житті. З історії Церкви знаємо, що взірцем християн є мученики, які завжди, незважаючи на обставини, жили вірою. І доки ми живемо вірою, не оглядаючись на будь-що, ми наче можемо «йти» через усілякі обставини нашого життя.
Коли намагаємося якось реально, по-людськи дивитися на обставини, то відразу починаємо «тонути». У християнстві не тільки песимізм, а й навіть реалізм, як також ідеалізм не є можливі – у християнстві можливо жити лише вірою. Лише віра дає нам змогу йти всупереч будь-яким обставинам – віра і вдивляння в особу Ісуса Христа. Тому <b>наша віра – це те, що дає нам фундамент, основу, щоб, попри будь-які життєві бурі й незгоди, будь-які ситуації, іти понад усім і через усе у відповідь на те, що нас покликав йти через ті реальності життя наш Господь. </b>
<p>&nbsp;<p><b>Владика Венедикт (Алексійчук)</b>