<p><b>Серпень 22 (9) Вівторок</b></p>
<p><b>† Св. ап. Матія.</b></p>
<hr />
<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон.</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Вхідне:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p><i>Тропар святому, глас 3:</i> Апостоле святий Матіє,* моли милостивого Бога,* щоб відпущення прогрішень подав душам нашим.</p>
<p>Слава: <i>Кондак святому, глас 4:</i> Вістування Твоє, що, як світлосяйне сонце,* вийшло на ввесь світ,* просвічує благодаттю Церкву народів,* чудоносний Матіє, апостоле.</p>
<p>І нині: <i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страдання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p><i>Стих:</i> Благослови, душе моя, Господа, Господи, Боже мій, Ти дуже величній <i>(Пс. 103,1)</i>.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>.</p>
<p>__________</p>
<p><i>Апостол: </i></p>
<p><i>Ряд.: 2 Кор. 180 зач.</i><p><b>Друге Послання Апостола Павла до Корінтян 5, 15-21.</b>
<p><i>15</i>. Браття, Христос умер за всіх, щоб ті, що живуть, не жили більш для самих себе, а для того, хто за них умер і воскрес.
<p><i>16</i>. Тому, отже, віднині ми не дивимося ні на кого за людською міркою. Якщо й знали Христа по-людськи, то його тепер більш так не знаємо. <i>17</i>. Тож коли хто у Христі, він нове сотворіння. Старе минуло, настало нове. <i>18</i>. Усе ж від Бога, який примирив нас із собою через Христа і дав нам служіння примирення. <i>19</i>. Бо Бог у Христі примирив собі світ, не вважаючи на провини людей, поклавши нам на уста слово примирення. <i>20</i>. Ми, отже, посли замість Христа, немов сам Бог закликає через нас. Благаємо замість Христа: примиріться з Богом. <i>21</i>. Того, хто не знав гріха, він за нас зробив гріхом, щоб ми в ньому стали Божою праведністю.
<p><i>Ап.: Ді. 2 зач.</i><p><b>Діяння Апостолів 1, 12-17; 21-26.</b>
<p><i>12</i>. В той час вернулися апостоли в Єрусалим з гори, яка зветься Оливною, що близько Єрусалиму – день ходи в суботу. <i>13</i>. Увійшовши в місто, зійшли на горницю, де вони пробували: Петро і Іван, Яків і Андрій, Филип і Тома, Вартоломей і Матей, Яків Алфеїв і Симон Зилот та Юда, син Якова. <i>14</i>. Всі вони пильно й однодушно були на молитві разом з жінками і Марією, матір'ю Ісуса, та з його братами.
<p><i>15</i>. Тими днями Петро, вставши серед братів, яких зібралось було разом близько ста двадцяти, мовив:
<p><i>16</i>. – Мужі брати! Треба було, щоб збулося Писання, що Дух Святий прорік був устами Давида про Юду, який став проводирем тих, що схопили Ісуса. <i>17</i>. Він був зачислений до нас і прийняв частку служби цієї. 
<p><i>21</i>. Треба, отже, щоб із цих мужів, що сходились з нами ввесь той час, коли Господь Ісус жив з нами, <i>22</i>. почавши від хрищення Івана аж до дня, коли він від нас вознісся, щоб один з них був разом з нами свідком його воскресіння.
<p><i>23</i>. І поставили двох: Йосифа, що зветься Варсавою, на прізвише Юст, і Матія. <i>24</i>. І, помолившись, сказали:
<p>– Ти, Господи, всіх серцезнавче, вкажи, кого з цих двох ти вибрав, <i>25</i>. щоб узяти місце тієї служби й апостольства, від якого відпав Юда, щоб іти на своє місце.
<p><i>26</i>. І кинули жереб, і жереб упав на Матія, і його зараховано до одинадцятьох апостолів.
<p>__________</p>
<p><i>Алилуя, глас 8:</i> Твої є небеса і Твоя є земля <i>(Пс.</i> <i>88,12)</i>.</p>
<p><i>Стих:</i> Блаженні люди, що знають заклик Твій <i>(Пс.</i> <i>88,16)</i>.</p>
<p><i>Стих:</i> Ісповідять небеса чуда Твої, Господи, і істину Твою в церкві святих <i>(Пс.</i> <i>88,6)</i>.</p>
<p><i>Стих:</i> Бог прославлюваний на раді святих <i>(Пс. 88,8)</i>.</p>
<p>__________</p>
<p><i>Євангеліє: </i></p>
<p><i>Ряд.: Мр. 3 зач.</i><p><b>Євангеліє від Марка 1, 16-22.</b>
<p><i>16</i>. В той час Ісус, проходячи повз Галилейське море, побачив Симона й Андрія, його брата, як вони кидали мережу в море, були бо рибалки. <i>17</i>. Ісус їм сказав:
<p>– Ідіть за мною, я зроблю вас рибалками людей.
<p><i>18</i>. І вмить вони покинули мережу й пішли слідом за ним. <i>19</i>. Пройшовши трохи далі, побачив Якова, сина Заведея, та Івана, його брата, що теж були у човні й направляли сіті, <i>20</i>. і відразу їх покликав. І вони зоставили батька Заведея в човні з наймитами та пішли слідом за ним.
<p><i>21</i>. Прийшли вони в Капернаум, і він у суботу відразу увійшов у синагогу і почав навчати. <i>22</i>. І дивувалися його навчанню, бо навчав він їх як повновладний, не як книжники.
<p><i>Ап.: Лк. 40 зач.</i><p><b>Євангеліє від Луки 9, 1-6.</b>
<p><i>1</i>. В той час Ісус, скликавши дванадцятьох учнів своїх, дав їм силу і владу над усіма бісами, і зціляти недуги; <i>2</i>. тоді послав їх проповідувати царство Боже й лікувати недужих. <i>3</i>. Він до них промовив:
<p>– Нічого не беріть у дорогу: ні палиці, ні торби, ні хліба, ні грошей, ані дві одежі не майте. <i>4</i>. В яку хату ви не увійшли б, там пробувайте, покіль не вийдете. <i>5</i>. А як хто вас не прийме, виходячи з того міста, обтрусіть порох з ніг ваших На свідоцтво проти них.
<p><i>6</i>. І вийшли вони та, ходячи по селах, звіщали добру новину і оздоровляли всюди.
<p>__________</p>
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 5, 15–21. «Ми ж посли замість Христа, немов би сам Бог напоумлював через нас»</b>
<p>Коли ми вдумаємось у ці слова, бачимо, яку відвагу мав апостол Павло промовляти ці слова. А саме, що апостоли немов би посли від Христа, що сам Господь напоумлює через них свій народ. Апостоли були свідомими того, що Бог покликав їх, щоб вони звістували Царство Небесне, щоб вони свідчили про Бога кожній людині, яка повстане на їхній життєвій дорозі. 
<p>Однаковою мірою це стосується кожного з нас. Кожний, хто охрещений в ім’я Пресвятої Тройці, хто миропомазаний, хто сповідається і причащається, теж є послом від Бога. І саме ми являємо, яким є християнство. Бо люди по нас пізнають, яким є наш Господь. <b>В будь-яких життєвих обставинах і ситуаціях пам’ятаймо, що ми – посли від Господа! </b>
<p>&nbsp;
<p><b><p>Мр. 1, 16-22. «Ідіть за мною, я зроблю вас рибалками людей. І вмить, покинувши мережу, пішли слідом за Ним».</b>
Цей випадок оповідає про Петра й Андрія, Якова та Йоана, показуючи їхню рішучість. Коли Бог їх покликав, вони пішли відразу, не задумуючись, як наголошує Євангеліє щодо перших двох апостолів і двох наступних.
<p>Це дуже важливо – вслухатися в те, до чого Бог кличе нас в певну хвилю, у конкретний момент нашого життя. Адже немає такої хвилі, щоб Господь нас не кликав, не потребував нас, не сподівався на нас. І тому дуже важливо завжди бути готовим до Його розпорядження.
<p>Треба вдивлятися в обставини нашого життя, бо саме через них Бог промовляє, вказує, до чого Він нас кличе, яке завдання, яку місію хоче нам доручити. І<b> коли пізнаємо, до чого Бог нас кличе, ніколи не біймося робити ці кроки, але відважно йдімо за Господом.</b>
<p>&nbsp;<p><b>Владика Венедикт (Алексійчук)</b>