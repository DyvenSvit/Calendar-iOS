<p><b>Святого мученика Каленика</b>
<p><i>Тропар, глас 4:</i> Мученик твій, Господи, Каленик, у своїм стражданні прийняв нетлінний вінок від тебе, Бога нашого;мавши бо твою силу, він переміг мучителів і подолав нікчемне зухвальство демонів;його молитвами спаси душі наші.
<p><i>Кондак, глас 2:</i> Горішнє красне достойно нині унаслідував єси, Христовою бо любов’ю вельми запалившись, на вогонь, Калениче, мужньо пішов єси, Йому ж і нині предстоячи, не перестань молитись за всіх нас.
<p>Ім’я Каленик – означає “прекрасна перемога”. І справді, святий мученик здобув прекрасну перемогу над поганством і дав прекрасне свідчення Христової віри. Постраждав він у Ганграх Пафлагонійських. Родом був із Киликії, проповідував слово Боже і навертав поган. У галатському місті Анкирі його привели до мучителя Сакердона і він сміливо визнав перед ним Христа Спасителя. За це його жорстоко побили жилами, а потім залізом шматували живе тіло. Потім мучитель наказав натягти йому на ноги чоботи, з гострими цвяхами всередині, і перед кіньми гнати до Гангр, де святий мученик недавно навернув до Христової віри дуже багато поган. Мучитель хотів публічно покарати святого Каленика, щоб новонавернені налякалися і зреклися святої віри. Дорогою до міста воїни, що вели мученика, вмлівали від спраги, така була страшна спека. Святий Каленик помолився до Бога – і враз зі скелі потекло джерело холодної води. У Ганграх мучитель велів кинути святого мученика в вогненну піч. Так слуга Божий отримав вінець мученика. Однак тіло святого не згоріло і вірні його чесно поховали. Згідно з Часословом, святий Каленик помер 290 р.
<p>__________<p><em>У той самий день</em>
<p><b>Святої дівомучениці Серафими</b>
<p>Це діялося в часи правління імператора Адріяна (117-138). У домі багатої і славної родом Савини перебувала діва з Антіохії Серафима, яка навернула Савину до Христової віри. Староста Вирил, довідавшись про це, наказав святу діву схопити й ув’язнити. На суді вона сміливо визнала, що ісповідує Христа Спасителя і що жодні муки не змусять її зректися Христової віри. Тоді староста задумав диявольський вчинок:він велів двом поганським юнакам збезчестити дівицю. Та Господь Бог у чудесний спосіб урятував її. Щойно поганські юнаки з грішними намірами підійшли до Серафими, як тут же впали на землю, немов вражені громом, – їхні тіла їх не слухалися. І лиш тоді, коли свята діва, помолившись до Господа Бога, сказала:“В Ім’я Господа нашого Ісуса Христа, встаньте на ноги ваші”, – здоров’я повернулося до них.
<p>Однак це чудо жодною мірою не вплинуло на катів. Староста Вирил наказав припікати святу діву свічками, а потім бити її палицями, але через необережність катів і сам отримав такий сильний удар по голові, що через 3 дні осліп. Та перед цим він наказав святу Серафиму стяти мечем. Тіло мучениці чесно поховала Савина.
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>