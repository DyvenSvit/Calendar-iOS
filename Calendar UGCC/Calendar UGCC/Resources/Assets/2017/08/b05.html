<p><b>Серпень 5 (23) Субота</b></p>
<p>Свв. мчч. Трофима, Теофіла і тих, що з ними.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: Рим. 113 зач.</i><p><b>Послання Апостола Павла до Римлян 14, 6-9.</b>
<p><i>6</i>. Браття, хто вважає на дні, ради Господа на них вважає; і хто їсть, ради Господа їсть, бож дякує Богові; і хто не їсть, ради Господа не їсть і дякує Богові. <i>7</i>. Ніхто бо з нас не живе для себе самого і ніхто не вмирає для самого себе; <i>8</i>. бо коли живемо, для Господа живемо і коли вмираємо, для Господа вмираємо. Отож чи ми живемо, чи вмираємо, ми Господні. <i>9</i>. На це бо Христос умер і воскрес, щоб і над мертвими, і над живими панувати. 
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Мт. 64 зач.</i><p><b>Євангеліє від Матея 15, 32-39.</b>
<p><i>32</i>. В той час покликав Ісус своїх учнів і сказав їм:
<p>– Жаль мені цих людей, бо ось уже три дні, як вони зо мною, і не мають що їсти, а відпустити їх голодними не хочу, щоб, бува, не охляли десь в дорозі. <i>33</i>. Кажуть до нього учні:
<p>– Де нам узяти стільки хліба в пустині, щоб нагодувати стільки люду?
<p><i>34</i>. Ісус спитав їх:
<p>– Скільки у вас хлібів?
<p>– Сім, – кажуть, – і кілька риб.
<p><i>35</i>. Тоді він велів людям сісти на землю, <i>36</i>. взяв сім хлібів та рибу, воздав хвалу, розламав і став давати учням, а ті людям. <i>37</i>. Усі їли до наситу й назбирали куснів, що зосталися, сім повних кошів. <i>38</i>. Тих же, що їли, було яких чотири тисячі чоловік, окрім жінок та дітей.
<p><i>39</i>. І відпустивши народ, Ісус сів до човна, і прибув у сторони Магадану.
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>Рм. 14, 6–9. «Коли ми живемо, для Господа живемо; і коли ми вмираємо, для Господа вмираємо»</b>
<p>Кожна мить нашого життя – це або час із Богом, або без Нього. І саме наші чесноти і стремління до них – дають нам життя з Богом, а гріх, це віддалення від Бога і духовна смерть. Коли дивимось на життя переслідуваних християн, бачимо, як вони всюди зростали в чеснотах, бо вони всюди могли жити з Господом. Обставини їх ніколи не обтяжували, але навпаки, будь-які обставини були нагодою що б зростати в святості і жити з Богом. 
<p>Погляньмо на наше життя. Ми постійно чимось невдоволені, чекаємо ліпших часів. Але якщо ми прагнемо святого життя, то в будь-яких ситуаціях і життєвих обставинах ми можемо жити з Богом. Ніколи і ніщо не може стати на перешкоді нам, щоб ми могли плодоносити для Господа. <b>Будьмо свідомі, що обставини нашого життя дані нам Господом і де Бог нас поставив, саме це місце, де ми здатні жити свято і праведно. </b>
<p>&nbsp;
<p><b>Мт. 15, 32-39. «Тим часом Ісус покликав своїх учнів і сказав їм: “Жаль мені цих людей.”»</b>
<p>Напевно, ми неодноразово пересвідчувалися, що, коли старалися говорити людям про Бога, хоча в нас і дуже рідко є до цього відвага, наше слово не доходило до співрозмовника, не промовляло, не падало в його серце, не проростало в ньому. Чому так часто є?
<p>Це Євангеліє є добрим прикладом: люди були настільки захоплені тим, що говорив Ісус Христос, що не спостерегли, як цілих три дні були голодними, тобто нічого не їли. Вони навіть не усвідомлювали, що були настільки перейняті Ісусом Христом, Божим словом, що не думали про земне, про харчування. Це добрий і важливий приклад для нас, бо коли говоримо про Бога не просто слова, а передаємо свій особистий досвід пізнання Бога, який ми здобули і яким ділимося, то можна сказати, що ділимося самим Богом. Саме тоді людей це зворушує і до них промовляє. Люди відразу відчувають, чи хтось це говорить з книжки, бо має добру пам’ять і ті чи інші речі може цитувати, чи десь прочитав це і переповідає, чи ж сам це відчув і пережив.
<p>Коли ми це пережили й пізнали самі, то маємо досвід Бога і можемо його передати іншим. Саме тоді слово притягує, захоплює людей. Коли ж ми цього досвіду Бога не маємо, то стаємо немовби плагіаторами, «брехунами». <b>І якщо ми справді маємо досвід Бога, то, якби ми навіть не говорили риторично й красномовно, все одно цей досвід Бога будемо передавати людям.</b> Саме це притягує будь-яку людину. 
<p>&nbsp;<p><b>Владика Венедикт (Алексійчук)</b>