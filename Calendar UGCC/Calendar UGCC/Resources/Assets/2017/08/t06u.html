<p><strong>Серпень 6 (24) Неділя</strong></p>
<p><i>Неділя 9-та по Зісланні Святого Духа. Глас 8. Єв. 9.</i></p>
<p><span><b>† Свв. мчч. Бориса і Гліба, у хрещенні Романа і Давида.</b> Св. влкмчц. Христини.</span></p>
<hr />
<h2 align="center" >УТРЕНЯ</h2>
<p><i>Священик одягає на рясу епітрахиль, попередньо поблагословивши його, мовить молитву кадила: </i>Кадило Тобі приносимо, Христе Боже наш як приємний запах духовний, Ти ж його прийми в пренебесний і мисленний Твій жертовник і зішли нам благодать Пресвятого Твого Духа<i>, бере кадильницю, кадить престіл від чотирьох боків, запрестольну ікону та інші ікони святилища. Відтак виходить зі святилища північними дверми, приходить перед св. двері і, вклонившись, кадить ікони південної частини іконостасу, починаючи від образа Спасителя, ікони північної частини, починаючи від ікони Богородиці, потім – хори, правий та лівий. Людей кадить або з солеї, входить південними дверми у святилище, стає перед св. трапезою і виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління <i>(3 р.).</i></p>
<p>Господи, губи мої відкрий,* і уста мої сповістять хвалу твою <i>(2 р.).</i></p>
<p><i>Під час читання шестипсалмія священик, стоячи перед св. трапезою, починає мовити утренні молитви.</i></p>
<h3 align="center" ><b><i>Шестипсалм'я</i></b></h3>
<p><b>Псалом 3 </b><i>(У понеділок)</i></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 </b><i>(У вівторок)</i></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 </b><i>(У середу)</i></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р., без поклонів)</i>.</p>
<p>Господи, помилуй. <i>(3 р.)</i>. Слава, і нині:</p>
<p><i>Після трьох перших псалмів виходить північними дверми і, ставши перед св. дверми, продовжує мовити утренні молитви.</i></p>
<p><b>Псалом 87 </b><i>(У четвер)</i></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102 </b><i>(У п'ятницю)</i></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 </b><i>(У суботу й неділю)</i></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.</p>
<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p><b>Слава</b> Отцю, і Сину, і Святому Духові: </p>
<p><b>І нині</b> і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>На кінці шестипсалмія диякон, одягнений у стихар з орарем, виходить північними дверми, віддає священикові шану, стає на своєму звичайному місці та виголошує велику єктенію. Священик відповідає на поклін диякона та, повернувшись південними дверми у святилище, стає перед св. трапезою.</i></p>
<h3 align="center" ><b>Єктенія мирна</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><i>Після єктенії хор співає <b>Бог Господь...</b> (Пс. 117) на глас 8</i></h3>
<p><i>Під час співання</i> Бог – Господь <i>диякон мовить стихи і, після малого поклону, повертається південними дверми у святилище.</i></p>
<p>Бог – Господь, і явився нам; благословен, хто йде в ім'я Господнє.</p>
<p><i>Стих:</i> Прославляйте Господа, бо він добрий, бо милість його вічна.</p>
<p><i>Стих:</i> Вони навколо обступили мене, але я ім'ям Господнім переможу їх.</p>
<p><i>Стих:</i> Я не вмру, а житиму і розказуватиму про діла Господні!</p>
<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>
<p><b><i>Тропар</i></b></p>
<p><i>(г. 8):</i> З висоти зійшов Ти, Милосердний, * погребення прийняв Ти тридневне, * щоб нас визволити від страстей. * Життя і воскресення наше, * Господи, слава Тобі. <i>(2 р.)</i></p>
<p><b>Слава: </b><i>(г. 2):</i> Правдиві страстотерпці та дійсні Євангелія Христового виконавці,* доброчесний Борисе й лагідний Глібе!* Ви не противилися ворогові-братові,* що вбивав тіла ваші, а душ не міг діткнутися.* Нехай, отже, плаче лихий властолюбець,* а ви радійте з ангелами, стоявши перед Святою Тройцею,* і моліться, щоб країна ваших земляків була боговгодна* та щоб сини її спаслися.</p>
<p><b>І нині:</b> Вищі понад розум і преславні всі твої таємниці, Богородице!* При ненарушеній чистоті і збереженому дівстві* появилася ти Матір'ю пречистою,* породивши правдивого Бога.* Тож моли його, щоб спаслися душі наші.</p>
<p><i>По тропарях читає читець чергову катизму, після якої диякон перед св. дверми – малу єктенію:</i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>І співаємо перший сідальний</i></b></h3>
<p><i>(г. 8): </i>Ти воскрес із мертвих, Життя всіх,* тож ангел світлий жінкам сказав:* Перестаньте плакати й апостолам сповістіть воскресіння* та співайте, що воскрес Христос Господь.* Він, як Бог, зволив спасти рід людський.</p>
<p><b>Слава і нині</b>: Оспівуймо небесні двері й кивот,* всесвяту гору й осяйну хмару,* небесну драбину, духовний рай,* спасіння Єви та великий скарб вселенної!* Бо з неї виникло світові спасіння й відпущення давніх прогріхів.* Тому й співаємо тобі:* Моли Сина твого й Бога, щоб дав прощення гріхів нам,* що поклоняємося пресвятому твоєму народженню.</p>
<p><i>Відтак читець читає другу чергову катизму, диякон – другу малу єктенію: </i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>І співаємо другий сідальний</i></b></h3>
<p><i>(г. 8): </i>Люди, Спасе, твій гріб опечатали,* та ангел відвалив камінь від входу.* Жінки, бачивши воскреслого з мертвих,* і самі благовістили учням у Сіоні, що ти воскрес – Життя всіх;* впали окови смерти!* Господи, – слава тобі!</p>
<p><b>Слава і нині</b> <i>(співається стоячи):</i> Тобою, Благодатна, радіє все творіння:* ангельський хор і людський рід.* Святий храме і раю духовний, похвало дів!* З тебе Бог воплотився і став хлоп'ятком – предвічний Бог наш.* Твоє бо лоно він учиним своїм престолом, просторішим від небес.* Тобою, Благодатна, радіє все творіння. Слава тобі!</p>
<p><i>І співаємо</i></p>
<h3 align="center" ><b>Полієлей</b></h3>
<p>Хваліте ім'я Господнє, хваліте, слуги Господні Алилуя <i>(3 р.).</i></p>
<p>Ви, що стоїте у храмі Господнім, у дворах дому Бога нашого. Алилуя <i>(3 р.).</i></p>
<p>Господи, ім'я твоє повіки, і пам'ять твоя, о Господи, від роду й до роду. Алилуя <i>(3 р.).</i></p>
<p>Благословенний Господь із Сіону, що перебуває в Єрусалимі. Алилуя <i>(3 р.).</i></p>
<p>Хваліте Господа, бо він добрий, – алилуя – бо милість його вічна. Алилуя <i>(3 р.).</i></p>
<p>Розстелив землю над водами, – алилуя – бо милість його вічна. Алилуя <i>(3 р.).</i></p>
<p>І визволив від наших гнобителів, – алилуя – бо милість його вічна. Алилуя <i>(3 р.).</i></p>
<p>Прославляйте Бога небесного, – алилуя – бо милість його вічна. Алилуя <i>(3 р.).</i></p>
<p><b>Величання:</b></p>
<p>Величаємо вас, святі Страстотерпці,* і вшановуємо ваші страждання,* що їх ви перенесли за Христа.</p>
<p><i>Стих: </i>Бог для нас − охорона й сила, допомога в недолях, що часто трапляються.</p>
<p><i>Стих: </i>Пролили кров їхню, немов воду.</p>
<p><i>Стих: </i>Пам'ять про праведника буде вічна. Лихої слави він не лякається.</p>
<p><b>Слава і нині</b>:</p>
<h3 align="center" ><b>Ангельський хор</b></h3>
<p><i>Стих перед кожним тропарем</i>: Благословенний ти, Господи,* навчи мене установ твоїх.</p>
<p>Ангельський хор здивувався,* бачивши до мертвих зарахованим тебе, Спасе,* що силу смерти знищив, і з собою Адама підняв* та з аду всіх визволив.</p>
<p>Нащо миро* зі сльозами, Учениці, жалібно змішуєте?* – запитав світлоносний ангел при гробі мироносиць.* Гляньте на гріб і зрозумійте,* що воскрес Спаситель з гробу.</p>
<p>Рано на світанку* мироносиці поспішали до гробу твого, плачучи,* але з'явився їм ангел і прорік:* Пора голосіння минула, не плачте;* про воскресіння ж звістіть апостолам!</p>
<p>Мироносиці – жінки,* що з миром прийшли до гробу твого, Спасе, ридали.* Ангел же їм сказав, мовивши:* Чому між мертвими живого шукаєте?* Він бо, як Бог, воскрес із гробу.</p>
<p><b>Слава</b>: Поклонімось Отцю,* і його Сину, і Святому Духові,* Святій Тройці* в одній сутності,* з серафимами взиваючи:* Свят, свят, свят єси, Господи.</p>
<p><b>І нині</b>: Життєдавця породивши, ти, Діво,* Адама з гріха визволила,* Єві радість замість смутку подала,* а відпалих від життя повернув до нього той,* що з тебе тіло прийняв – Бог і чоловік.</p>
<p>Алилуя, алилуя, алилуя: Слава тобі, Боже! <i>(3 р.)</i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо благословилося і прославилося ім’я Твоє Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Іпакой</i></b><i>, глас 8:</i></h3>
<p>Мироносиці, приступивши до гробу Життєдавця,* шукали між мертвими безсмертного Владику;* вістку ж радісну від ангела почувши,* сповістили апостолів, що воскрес Господь,* подаючи світові велику милість.</p>
<p><i>(г. 1):</i> Терпеливо й мужньо приймаючи страждання з любови до Христа,* споглядали ви, Борисе й Глібе,* на милостивого чоловіколюбця Бога,* що подає світові велику милість.</p>
<p><i>(г. 1):</i> З молодости полюбивши Христа, ви, святі й славні Брати,* разом шукали безгрішного життя,* вибравши чесноту й стриманість від душевних і тілесних пристрастей.* Тому, за Божою благодаттю,* ви одержали ласку оздоровляти тих, що вас звеличують.</p>
<h3 align="center" ><b>Степенна пісня</b>, <i>глас 8:</i></h3>
<p><b><i>Антифон 1:</i></b></p>
<p>Від юности моєї ворог мене спокушає і палить пристрастями,* а я надіюсь на тебе, Господи, і перемагаю його.</p>
<p>Ненависники Сіону хай стануть, як трава, яку виривають!* Христос скосить їхні шиї косою мук.</p>
<p><b>Слава і нині</b>: Святий Дух оживляє все.* Він Світло від Світла, великий Бог;* з Отцем співаємо йому та зі Словом.</p>
<p><b><i>Антифон 2:</i></b></p>
<p>Нехай серце моє, смиряючись, покриється страхом Твоїм, щоб через гордість я не відпав від Тебе, всемилосердний.</p>
<p>Той, хто надію на Господа покладав, не убоїться тоді, коли Він буде вогнем судити всіх і стражданнями.</p>
<p><b>Слава і нині: </b>Всякий, хто під покровом Божества, Святим Духом бачить, пророкує і великі чуда творить, Єдиного Бога в трьох Особах прославляючи, бо, хоч Божество й трисяйне, але єдиноначальне.</p>
<p><b><i>Антифон 3:</i></b></p>
<p>Взиваю до Тебе, Господи, зваж і прихили вухо Твоє до мене, що взиваю, і очисти мене раніш, ніж візьмеш мене звідси.</p>
<p>Усякий, хто відходить до матері своєї — землі, знову повернеться, щоб прийняти страждання або почесті за прожите життя.</p>
<p><b>Слава і нині: </b>Від Святого Духа — богослів’я, Він — Трисвята Одиниця; Безначальний Отець, від Нього народжується Син безлітній; і Дух співпрестольний і єдинообразний, що від Отця разом сяє.</p>
<p><b><i>Антифон 4:</i></b></p>
<p>Як добре, як гарно, коли брати живуть разом, бо в цьому Господь життя обіцяв вічне.</p>
<p>Той, Хто прикрашає лілеї польові, повеліває не турбуватися про одежу свою.</p>
<p><b>Слава і нині:</b> Святим Духом, єдиною причиною все тримається в мирі, Він бо Бог Єдиносущний з Отцем і Сином.</p>
<h3 align="center" ><b>Євангеліє</b></h3>
<p><i>По степенній відчиняються святі двері, а диякон підходить до св. дверей і, дивлячись на людей, виголошує:</i> Будьмо уважні.</p>
<p><i>Священик:</i> Мир всім.</p>
<p><i>Диякон:</i> Премудрість. Будьмо уважні.</p>
<h3 align="center" ><b>Прокімен</b><i>, глас 8:</i></h3>
<p><i>Псалом 145</i></p>
<p>Повік царюватиме Господь, Бог твій, Сіоне, з роду в рід.</p>
<p><i>Стих: </i>Хвали, душе моя, Господа,* похвалю Господа в житті моїм.</p>
<p><i>Диякон:</i> Господеві помолімся.</p>
<p><i>Вірні:</i> Господи, помилуй.</p>
<p><i>Священик:</i> Бо ти святий єси, Боже наш, і в святині перебуваєш, і ми тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь. </p>
<p><i>Диякон кадить св. трапезу від чотирьох боків та все інше, за звичаєм.</i> <i>Вірні на глас прокімена</i>: Усе, що живе, нехай хвалить Господа.</p>
<p><i>Стих</i>: Хваліте Бога у святині його. </p>
<p><i>Стих</i>: Хваліте його у твердині сили його.</p>
<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей. Диякон:</i> І щоб удостоїтися нам вислухати святого Євангелія, Господа Бога молім.</p>
<p><i>Вірні:</i> Господи, помилуй <i>(3 р.).</i></p>
<p><i>Диякон:</i> Премудрість, прості, вислухаймо святого Євангелія.</p>
<p><i>Священик:</i> Мир всім!</p>
<p><i>Вірні:</i> І духові твоєму.</p>
<p><i>Священик:</i> Від <i>Йоана</i> святого Євангелія читання.</p>
<p><i>Вірні:</i> Слава тобі, Господи, слава тобі.</p>
<p><i>Диякон:</i> Будьмо уважні.</p>
<p><i>Священик сам читає Євангеліє.</i></p>
<p>Коли настав вечір, того самого дня, першого в тижні, а двері були замкнені там, де були учні, зі страху перед юдеями, прийшов Ісус, став посередині й каже їм: – Мир вам! Сказавши це, показав їм руки й бік. І зраділи учні, побачивши Господа. І знову Ісус їм каже: – Мир вам! Як мене послав і Отець, так я посилаю вас. Сказавши це, дихнув на них і каже: – Прийміть Духа Святого. Кому підпустите гріхи – відпустяться їм, кому ж затримаєте – затримаються. Тома ж, один з дванадцятьох, на прізвище Близнюк, не був з ними, коли прийшов Ісус. Інші учні йому сказали: – Ми бачили Господа. Він відповів: – Як не побачу на його руках ран від цвяхів і не вкладу мого пальця у місце, де були цвяхи, і коли руки моєї не вкладу в його бік, не повірю! По вісьмох днях учні його знову були в домі, і Тома був з ними. Увіходить Ісус – а двері були замкнені – і стає посередині й каже: – Мир вам! Потім каже до Томи: Подай твій палець сюди і глянь на мої руки. І простягни твою руку і вклади її у мій бік. І не будь невіруючий, але віруючий! Тома відповів і сказав до нього: – Господь мій і Бог мій! Каже йому Ісус: Тому що ти бачив мене, віруєш. Щасливі ті, які не бачили й увірували! Багато ще й інших чудес вчинив Ісус на очах своїх учнів, що їх не записано в цій книзі. А ці записано, щоб ви увірували, що Ісус є Христос, Син Божий, та увірувавши, щоб мали життя в його ім'я. <i>(Йо. 65 зач.; 20, 19-31)</i></p>
<p><i>По прочитанні священик цілує згорнену книгу і несе її на середину храму, де кладе на тетрапод, а сам вертається святими дверми у святилище і, зачинивши святі двері, священик скидає з себе фелон.</i></p>
<h3 align="center" ><b>Воскресіння Христове</b></h3>
<p><i>Вірні співають на глас 6: </i>Воскресіння Христове бачивши,* поклонімось святому Господу Ісусові,* єдиному безгрішному.* Хресту твоєму поклоняємось, Христе,* і святе воскресіння твоє величаємо і славимо,* бо ти – Бог наш,* крім тебе іншого не знаємо,* ім'я твоє призиваємо.* Прийдіть, усі вірні,* поклонімось святому Христовому воскресінню,* це бо прийшла через хрест радість усьому світові.* Завжди благословляючи Господа,* славимо воскресіння його,* бо, розп'яття перетерпівши,* він смертю смерть переміг.</p>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<p><i>Після 50-го псалма співаємо:</i></p>
<p><b>Слава</b> <i>(г. 6):</i> Молитвами святих апостолів,* Милостивий, очисти* безліч гріхів наших.</p>
<p><b>І нині</b>: Ради молитов пречистої Богородиці,* Милостивий, очисти* безліч гріхів наших.</p>
<p><i>Стих</i>: Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Воскрес Ісус із гробу,* як провістив,* подав нам життя вічне* і милість велику.</p>
<p><i>Після стихири диякон на своєму звичайному місці виголошує: </i></p>
<h3 align="center" ><b><i>Єктенія</i></b></h3>
<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого <i>(ім'я, якого є храм)</i> і святих мучеників Бориса і Гліба, у хрещенні Романа і Давида, і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>
<p><i>Вірні:</i> Господи, помилуй <i>(12 р.).</i></p>
<p><i>Священик:</i> Благодаттю і щедротами і чоловіколюб'ям єдинородного Сина твого, з яким ти благословенний єси, з пресвятим і благим і животворним твоїм Духом, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Починається канон. Святі двері зачиняються.</i></p>
<h3 align="center" ><b>Канон</b></h3>
<p><i>Ірмос 1:</i> Прийдіть, вірні,* заспіваймо пісню Христу Богові,* що розділив море,* і через нього перевів народ,* який вивів з єгипетської неволі,* бо він прославився.</p>
<p><i>Приспів: </i>Святі мученики, Борисе й Глібе, моліть Бога за нас.</p>
<p>Богомудрі брати, великі мученики, що з усіма святими стоїте перед Святою Трійцею, моліться, щоб Господь очистив душі й уста нам, що насмілились вшанувати піснею вас.</p>
<p>Заспіваймо, вірні, пісню хвалебну, святкуючи пам'ять прославлених чистотою душ і тіл Бориса славного й Гліба боголюбивого, вкупі прославляючи.</p>
<p><i>Богородиці: </i>Звеличаємо, вірні, достойно вибрану з усіх родів Діву, що незбагненно Бога-Слово тілом породила.</p>
<p><i>Ірмос 3:</i> Почув я, Господи,* вістку про твоє провидіння* і прославив тебе, єдиний Чоловіколюбче.</p>
<p>Веселиться Церква Христова, шануючи пам'ять вашу, святі мученики, й виголошує Творцеві: «Ти моя кріпость, Господи, і пристановище, й підпора моя».</p>
<p>Ні царства не бажали ви, ні срібла, ні золота, а тільки, Христа полюбивши, виголошували: «Святий Ти, Господи».</p>
<p><i>Богородиці: </i>Задля спасіння людей од вічної кари за гріх, що стався в Едемі через неслухняність Адама й Єви, Ти, Пречиста, з Божої волі породила джерело всякого добра, Спаса нашого.</p>
<p><i>Ірмос 4:</i> Ти розігнав мряку описаних прообразів* і, з настанням істини,* серця вірних опромінив Богоотроковицею;* тож і нас повчи, Христе,* своїм світлом.</p>
<p>Як два ясних світила, освітлюєте ви, богоносці, вірних. Спасайте ж нас і від нападу ворогів, щоб ми шанували вас, як заступників наших.</p>
<p>Щасливі вірою в Бога, взяли ви на себе подвиг, ще бувши юнаками, як цвіт віку молодого, й не дбали про насолоду тілесну, а читали книги божественні, і так, просвітивши себе заповідями Божими, темного демона погубили.</p>
<p><i>Богородиці: </i>По слову Твойому, Непорочна, щасливою називаємо Тебе ми, всі роди християнські, бо Ти воістину Бога породила, звершеного по природі Божественній і чоловічеській.</p>
<p><i>Ірмос 5:</i> Світла подателю і віків творче, Господи,* навчи нас світлом твоїх повелінь,* бо, крім тебе, іншого Бога не знаємо.</p>
<p>Настало всечесне й урочисте свято славних Бориса й Гліба, бо вони приносять нам радість вічну, за яку ми прославляємо Господа, що їх прославив.</p>
<p>Як діти боголюбивого батька, ви світом побожности в рідній землі засяяли, як брати улюблені, тим-то через заздрощі й мученицьку смерть ви прийняли.</p>
<p><i>Богородиці: </i>Як найвищу над усе й святішу від янголів небесних, прославляємо Тебе, бо Ти небо з землею з'єднала. Але, Мати Божа, і нині зглянься на тих, що Тебе величають, і посором зухвальство ворогів наших.</p>
<p><i>Ірмос 6:</i> Безодня гріхів велика оточила мене,* тож, як пророк, взиваю до тебе, Господи:* Від загибелі спаси мене!</p>
<p>Моліться, святі мученики, за тих, що світле свято ваше справляють, і від усякої напасти в спокої й побожності охороняйте отчизну вашу.</p>
<p>Як юнаки бадьорі, мужньо подолали лютого супротивника святий Борис укупі з Глібом і, показавши себе переможцями ділом і словом, вінців славних від Бога сподобилися.</p>
<p><i>Богородиці: </i>Слова пророчі провістили Тебе, Богородице, а ми, бачучи, що справдилися пророцтва, величаємо Тебе, як істинну оселю дівоцтва й чистоти.</p>
<p><i>Ірмос 7:</i> Халдейська піч, напалена вогнем,* зросилася присутністю Божого Духа,* а юнаки співали:* Благословенний ти, Боже отців наших!</p>
<p>Божественна й пресвітла пам'ять ваша, як небо, світом осяяне, з'явилася, як сонце світоносне просвіщаючи тих, що без сумніву до Христа виголошують: «Благословенний Ти в храмі слави Твоєї, Господи».</p>
<p>Постраждати за Христа ви мали волю, й через те, як нагороду від Бога, одержали благодать пристрасти й недуги відгонити від тих, що вихваляють вас і виголошують: «Благословенний Бог отців наших».</p>
<p><i>Богородиці: </i>Свята й Божественна Ти є оселя Божого Сина, Тобою-бо принесено радість, Богородице, тим, що виголошують: «Благословенна Ти межи жонами, всенепорочна Владичице».</p>
<p><i>Ірмос 8:</i> Тебе, що покриваєш водою піднебесне,* обмежуєш море піском і тримаєш усе,* хвалить сонце, славить місяць;* тобі пісню співає усе створіння,* як творцеві всього, повіки.</p>
<p>Світла пам'ять ваша, святі мученики, нині збирає вірних на свято врочисте, щоб прославити чесні страждання ваші й виголосити: «Благословіть, усі творіння, Господа».</p>
<p>Богом прославлені, мученики Тебе, Христе, єдиного полюбили й людей навчили прославляти Тебе, Творця всіх: «Благословіть, усі творіння, Господа».</p>
<p><i>Богородиці: </i>Щоб спасти нас, засяяв із Тебе, Діво чиста, Господь; моли ж Його, Владичице, просвітити тих, що шанують Тебе, і визволити з біди тих, що виголошують: «Благословіть, усі творіння, Господа».</p>
<h3 align="center" ><b><i>Пісня Богородиці</i></b></h3>
<p><i>Після катавасії восьмої пісні диякон бере кадильницю і, ставши перед іконою Богородиці, мовить:</i> Богородицю і Матір Світла піснями звеличаймо <i>і, повернувшись південними дверми у святилище, кадить св. трапезу з чотирьох боків та все інше, як звичайно.</i></p>
<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(Після кожного стиха).</i></p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<h3 align="center" ><b>Пісня 9</b></h3>
<p><i>Ірмос (г. 2):</i> Ввесь ти наше прагнення,* ввесь – наша насолода* − Слово Боже, Сину Діви,* Боже єдиний, Господи, між святими пресвятий.* Тому тебе всі з твоєю Матір'ю величаємо.</p>
<p><i>Стих: </i>Святі мученики, Борисе і Глібе, моліть Бога за нас.</p>
<p>О, божественна й світлосяйна двійко братів рідних!* Моліться, щоб очиститися нам від гріхів* і поправитися раніше, ніж прийде кінець життя,* щоб ми неперестанно вас звеличували.</p>
<p><i>Стих: </i>Святі мученики, Борисе і Глібе, моліть Бога за нас.</p>
<p>Хоч на землі й поховано вас, як мертвих,* але на небесах ви прославилися з Божими слугами.* Тим-то, Славні, маючи сміливість до Бога,* вогняним страхом ви, Блаженні,* прогнали ворога лукавого,* що стояв над гробом вашим.</p>
<p><b>Слава і нині</b>: О чудо незбагненне,* чудо воістину велике й преславне.* Як же то вмістився в твоє лоно Бог неосяжний?* Моли його, Діво, за тих, що тебе величають,* щоб він спас нас від біди й ворогів беззаконних.</p>
<p><b>Катавасія</b> – <i>Ірмос (г. 4):</i> Всі земляни хай ликують, просвічені духом!* Нехай торжествує єство безтілесних умів,* почитаючи священне торжество Богоматері, і хай кличе:* Радуйся, всеблаженна Богородице, чиста Вседіво!</p>
<p><i>І співають «Свят Господь Бог» наш на глас прокімена.</i></p>
<p><b>Свят Господь Бог наш.</b></p>
<p><i>Стих 1: </i>Возносіте Господа Бога нашого.</p>
<p><i>Стих 2: </i>І поклоняйтеся підніжжю ніг Його, бо святе воно.</p>
<h3 align="center" ><b>Світильний</b>:</h3>
<p>При замкнених дверях, увійшов ти, Владико,* і, мирно дихнувши, сповнив апостолів пресвятого Духа,* і доручив їм в'язати й розв'язувати гріхи;* а по вісьмох днях бік свій і руки ти показав Томі.* З ним і ми взиваємо:* Ти – Господь і Бог!</p>
<p><b>Слава і нині</b>: Коли ти, Богоневісто, Пресвята Діво,* побачила по трьох днях Сина твого, що воскрес із гробу,* то відклала всю скорботу, що її, як Мати, зазнала,* бачивши його страждання.* Сповнившись радости,* вкупі з його учнями прославляєш і оспівуєш його.* Тому спаси тих, що нині визнають тебе Богородицею.</p>
<h3><i>І співаємо <b>хвалитні</b> на глас 8:</i></h3>
<p><b>Псалом 148</b></p>
<p><b>Усе, що живе, нехай хвалить Господа. * Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<h3 align="center" ><b><i>Стихири</i></b></h3>
<p><i>Стих: </i>Щоб суд написаний над ними вчинити.* Це слава всіх його преподобних.</p>
<p><i>(г. 8): </i>Хоч і станув ти, Господи, на суді Пилата,* то не покинув ти престолу, сидячи разом з Отцем;* але, воскреснувши з мертвих, ти визволив світ з недолі ворожої,* як щедрий і чоловіколюбець.</p>
<p><b>Псалом 150</b></p>
<p><i>Стих: </i>Хваліте Бога у святині його,* хваліте його у твердині сили його.</p>
<p>Господи, ти хрест твій дав нам як зброю на диявола,* який тремтить і трясеться,* не в спромозі і глянути на його силу,* бо хрест мертвих підніс і смерть подолав.* Тому й поклоняємось твоєму погребенню і воскресінню.</p>
<p><i>Стих: </i>Хваліте його за його подвиги великі,* хваліте його в його величі безмежній.</p>
<p>Господи, хоч юдеї тебе, немов мертвого, в гробі поклали,* то вояки як царя заснулого сторожили;* і хоч, як скарб життя, тебе печатями опечатали,* але ти воскрес і дав нетління душам нашим.</p>
<p><i>Стих: </i>Хваліте його звуком рогу,* хваліте його на гарфі й на гуслах.</p>
<p>Ангел твій, Господи,* що благовістив воскресіння, настрахав сторожу,* але до жінок промовив, кажучи:* Чого шукаєте живого між померлими?* Він воскрес, як Бог, і дав життя вселенній.</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p><i>(г. 4, подібний: Дав ти як знамено):</i> Прийдіть, любителі невинности,* і чистим серцем та смиренною душею* вшануймо святих братів,* що полюбили Христа,* який усіма володіє:* Бориса – мученика славного,* і Гліба − подивугідного лагідністю.* Вони бо, бувши душею і тілом чисті,* демонів здолали.</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Ви, славні брати рідні,* виросли з святого кореня* і воістину полюбили шляхетність.* Забажавши нетлінної слави,* ви життя вічне* і незнищенне царство вибрали.* Постраждавши за правду,* ви прийняли вінки перемоги,* страстотерпці і молільники за душі наші.</p>
<p><i>Стих: </i>Візвали праведні,* і Господь вислухав їх.</p>
<p>Вчинками й ділами* виконували ви Христові заповіді й накази.* Без ненависти зустріли ви ворогів,* які прийшли вас несправедливо вбити* і, подібно як первомученик Стефан,* ви молилися, кажучи:* Не постав їм цього за гріх,* Чоловіколюбче,* Ісусе Боже наш.</p>
<p><i>Стих: </i>Багато скорбот у праведних,* але з усіх них Господь їх рятує.</p>
<p><i>(г. 8):</i> Прийдіть, вірні українських церков,* і погляньмо як невинно приймає засуд мученик Борис,* якого за підшіптуванням диявола прокололи списом у бік,* вчинивши кровопролиття.* Гляньмо і на Гліба, що, немов ягня,* був заколений тим же братом Святополком.* Вони вінками завінчалися,* а він у забутті згинув і в вогні мучиться.* Вони прийняли славу і моляться за душі наші.</p>
<p><b>Стихира євангельська – Слава</b> <i>(г. 5):</i> В останній час, пізно в суботу* прийшов ти, Христе, до друзів* і чудесним входом через замкнені двері ствердив чудо* – твоє із мертвих воскресіння.* Ти сповнив учнів радости,* уділив їм Святого Духа і дав владу гріхи відпускати;* а й Тому не залишив у хвилях невірства потопати.* Тим-то, милосердний Господи,* подай і нам правдиве розуміння і гріхів відпущення.</p>
<p><b>І нині</b>: <i>(г. 2):</i> Преблагословенна ти, Богородице Діво,* бо Воплочений з тебе полонив ад,* покликав Адама, усунув прокляття,* визволив Єву, переміг смерть, і ми ожили.* Тому, співаючи, кличемо:* Благословенний Христос Бог наш,* що на це зволив, – слава тобі.</p>
<p><i>По хвалитних стихирах, на „Слава”, диякон відчиняє св. двері. Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i> Слава Тобі, що Світло нам показав! Вірні співають велике славослов’я.</p>
<h3 align="center" ><b>Велике славослов'я</b></h3>
<p>Слава во вишніх Богу*, і на землі мир*, в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву.</p>
<p>Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Святий Боже, святий Кріпкий, святий Безсмертний, помилуй нас <i>(3 р.)</i></p>
<p><b>Слава і нині:</b> Святий Безсмертний, помилуй нас.</p>
<p>Святий Боже, святий Кріпкий, святий Безсмертний, помилуй нас.</p>
<p><i>Потім, також за звичаєм, співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>
<p>Воскресши із гробу і в'язи пекельні розірвавши,* ти роздер присуд смерти, Господи,* і всіх від сітки ворожої визволив.* А з'явившись апостолам своїм,* ти послав їх на проповідь,* і ними мир свій подав ти вселенній,* єдиний Чоловіколюбче.</p>
<p><i>Після цього стає диякон на своє звичайне місце і виголошує</i></p>
<h3 align="center" ><b><i>Єктенію усильного благання</i></b><i>:</i></h3>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй. <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Єктенія прохальна</b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Великий відпуст</b></h3>
<p><i>Диякон:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу правословну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, що воскрес із мертвих, істинний Бог наш, молитвами пречистої своєї Матері, святих, славних і всехвальних апостолів, і святого <i>(ім'я, якого є храм)</i>, і святих мучеників Бориса і Гліба, у хрещенні Романа і Давида, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>