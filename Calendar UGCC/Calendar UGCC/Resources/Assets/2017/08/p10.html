<p><b>Серпень 10 (28) Четвер</b></p>
<p>Свв. апп. і дияконів Прохора, Никанора, Тимона й Пармена.</p>
<hr />
<p>«Отак і ми: численні - одне в Христі тіло, кожен один одному член» (Рим. 12:5). Один займає місце очей, інший - вуха, цей - носа, а той - язика, хтось - руки, а ще хтось - ноги. Якщо всі члени не будуть виконувати того, що їм притаманне, а будуть сперечатися між собою (коли око захоче - слухати, вухо - нюхати, ніс - говорити, язик - доторкатися, рука - ходити), то чи не загине і не розпадеться ціле тіло? Тож нехай кожен виконує своє служіння, і які прийняв від Бога дари, тим хай служить на спільну потребу, маючи на увазі, що все те, що маємо, є в Божих руках <i>(св. Теодор Студит, Короткі науки).</i>