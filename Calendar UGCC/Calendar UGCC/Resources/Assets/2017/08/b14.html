<p><b>Серпень 14 (1) Понеділок</b></p>
<p><em>Тиждень 11-ий по Зісланні Святого Духа.</em></p>
<p>Похід із чесним Древом чесного і животворящого Хреста. Свв. сімох мчч. Макавеїв, і матері їх Соломії, і старця Єлеазара. 
<p><b><em>Початок Спасового посту.</em></b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p><i>Тропар, глас 1:</i> Болістями святих, * які за Тебе перетерпіли, * дайся ублагати, Господи, * і всі наші болісті зціли, * Чоловіколюбче, молимося.</p>
<p>Слава: <i>Кондак, глас 2:</i> Як світильники світлі явилися ви, божественні мученики, створіння усе світлістю чудес озоряєте, * від недуг звільняючи і глибоку темряву завжди відганяючи, * Христу Богові молячися неустанно за всіх нас.</p>
<p>І нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого 1 поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: </i></p>
<p><i>Ряд.: 2 Кор. 171 зач.</i><p><b>Друге Послання Апостола Павла до Корінтян 2, 4-15.</b>
<p><i>4</i>. Браття, моя радість, радість усіх вас. З великого бо горя та туги серця писав я вам, і крізь ревні сльози, не щоб ви сумували, але щоб знали мою любов до вас надмірну.
<p><i>5</i>. Коли ж хто засмутив, не мене засмутив, але – щоб не перебільшувати – трохи вас усіх. <i>6</i>. Досить такому тієї кари, яку наклала більшість; <i>7</i>. так що, навпаки краще вам простити та втішити його, щоб надто великий смуток не зламав його. <i>8</i>. Тому благаю вас: покажіть йому любов. <i>9</i>. На те бо я і написав вам, щоб випробувати вас, чи ви слухняні в усьому. <i>10</i>. Кому, отже, прощаєте, то і я прощаю; бо коли я простив, оскільки мав я щось прощати, то ради вас зробив те перед лицем Христовим, <i>11</i>. щоб нам не впасти жертвою сатани, бо каверзи його нам відомі добре.
<p><i>12</i>. Прибув ото я в Троаду, щоб проповідувати євангеліє Христове, та хоч двері були мені відчинені в Господі, <i>13</i>. я не мав спокою для свого духа, бо не найшов там Тита, брата мого, і, попрощавшися з ними, пішов у Македонію.
<p><i>14</i>. Богові ж дяка, який завжди дає нам брати участь у його побідоноснім ході у Христі і через нас на кожному місці виливає запах свого знання. <i>15</i>. Бо ми для Бога – пахощі Христові серед тих, що спасаються, і серед тих, що гинуть. 
<p><i>Хреста: 1 Кор. 125 зач.</i><p><b>Перше Послання Апостола Павла до Корінтян 1, 18 - 2, 2.</b>
<p><i>18</i>. Браття, слово про хрест – глупота тим, що погибають, а для нас, що спасаємося, сила Божа. <i>19</i>. Писано бо:
<p><em>Знищу мудрість мудрих,</em>
<p><em>і розум розумних зведу нінащо.</em>
<p><i>20</i>. Де мудрий? Де учений? Де дослідувач віку цього? Хіба Бог не зробив дурною мудрість цього світу? <i>21</i>. А що світ своєю мудрістю не пізнав Бога в Божій мудрості, Богові угодно було спасти віруючих глупотою проповіді. <i>22</i>. Коли юдеї вимагають знаків, а греки шукають мудрости, <i>23</i>. ми проповідуємо Христа розп'ятого – ганьбу для юдеїв і глупоту для поган, <i>24</i>. але для тих, що покликані – чи юдеїв, чи греків – Христа, Божу силу і Божу мудрість. <i>25</i>. Бо що глупе у Бога – мудріше від людської мудрости і що немічне у Бога – сильніше від людської сили.
<p><i>26</i>. Гляньте, брати, на звання ваше: небагато мудрих тілом, небагато сильних, небагато благородних; <i>27</i>. але Бог вибрав немудре світу, щоб засоромити мудрих, і безсильне світу Бог вибрав, щоб засоромити сильних, <i>28</i>. і незначне світу та погорджене Бог вибрав, і те, чого не було, щоб знівечити те, що було, <i>29</i>. щоб жадне тіло не величалося перед Богом. <i>30</i>. Ним, отже, ви у Христі Ісусі, який став нам мудрістю від Бога і оправданням, і освяченням, відкупленням, <i>31</i>. щоб було, як написано: Хто хвалиться, нехай у Господі хвалиться.
<p><i>1</i>. Та я, коли прийшов до вас, брати, не прийшов звіщати вам свідоцтво Боже високомовними словами чи мудрістю. <i>2</i>. Ні! Я постановив не знати нічого іншого між вами, як тільки Ісуса Христа, і то розп'ятого. 
<p>__________</p>
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: </i></p>
<p><i>Ряд.: Мт. 94 зач.</i><p><b>Євангеліє від Матея 23, 13-22.</b>
<p>Сказав Господь юдеям, що до нього прийшли: 
<p><i>13</i>. Горе вам, книжники та фарисеї, лицеміри, що людям замикаєте царство небесне! Самі не входите й не дозволяєте ввійти тим, які бажали б увійти.
<p><i>14</i>. Горе вам, книжники та фарисеї, лицеміри, що поїдаєте доми вдовиць і на показ довго молитесь; тим ще тяжчий приймете засуд.
<p><i>15</i>. Горе вам, книжники та фарисеї, лицеміри, що проходите море й землю, щоб придбати одного новонаверненого, і коли найдете, робите його удвоє більше, ніж ви, гідним пекла.
<p><i>16</i>. Горе вам, сліпі проводирі, що кажете: хто кленеться храмом, це – нічого; а хто кленеться золотом храму, той винуватий. <i>17</i>. Нерозумні й сліпі! Що більше – золото чи храм, який освячує золото? <i>18</i>. І хто кленеться жертовником, це – нічого; хто ж кленеться даром, що на ньому, той винуватий. <i>19</i>. Сліпі! Що більше? Дар чи жертовник, який освячує дар? <i>20</i>. Хто кленеться жертовником, той кленеться ним і всім тим, що на ньому. <i>21</i>. І хто кленеться Храмом, той кленеться ним і Тим, хто живе в ньому. <i>22</i>. І хто кленеться небом, той кленеться Божим престолом і Тим, хто сидить на ньому.
<p><i>Хреста: Йо. 60 зач.</i><p><b>Євангеліє від Йоана 19, 6-11, 13-20, 25-28, 30-35.</b>
<p>В той час первосвященики і старші зібрали раду на Ісуса, щоб його вбити, і привели його до Пилата, кажучи:
<p><i>6</i>. Візьми і розпни його! 
<p>Каже їм Пилат:
<p>– Візьміть його ви й розіпніть, бо я ніякої вини не находжу в ньому.
<p><i>7</i>. Юдеї йому відповіли:
<p>– У нас є закон, і за законом він мусить умерти, бо він зробив себе Сином Божим.
<p><i>8</i>. Як Пилат почув те слово, налякався ще більше. 9. Вернувся він ще раз у Преторію й каже Ісусові:
<p>– Звідкіля ти? 
<p>Ісус не дав йому одвіту.
<p><i>10</i>. Каже йому Пилат:
<p>– Зі мною не розмовляєш? Хіба не знаєш, що я маю владу відпустити тебе, і маю владу розп'яти тебе?
<p><i>11</i>. Відповів Ісус:
<p>– Ти не мав би наді мною ніякої влади, якби тобі не було дано згори. Тому, хто мене тобі видав, має більший гріх.
<p><i>13</i>. Пилат, почувши те слово, вивів Ісуса і сів на судилищі, на місці, що зветься Літостротон, по-єврейськи – Гаввата. <i>14</i>. А був то день, коли приготовляли Пасху, близько шостої години. І каже до юдеїв:
<p>– Ось цар ваш.
<p><i>15</i>. Ті закричали:
<p>– Геть! Геть із ним! Розпни його!
<p>Пилат каже їм:
<p>– Царя вашого розп'яти?
<p>Первосвященики відповіли:
<p>– Нема у нас царя, крім кесаря!
<p><i>16</i>. І видав його їм на розп'яття.
<p><i>17</i>. Взяли вони Ісуса; і несучи свій хрест, він вийшов на місце, зване Череп, по-єврейськи Голгота. <i>18</i>. Там його розп'яли і з ним двох інших з одного й з другого боку, Ісуса ж посередині. <i>19</i>. Пилат велів зробити напис і прибити на хресті. Написано було: «Ісус Назарянин цар юдейський». <i>20</i>. Багато з юдеїв читали той напис, бо місце, де був розп'ятий Ісус, було близько міста. Писано було по-єврейськи, по-грецьки і по-римськи. 
<p><i>25</i>. При хресті Ісуса стояли його мати, сестра його матері, Марія Клеопова та Марія Магдалина. <i>26</i>. Коли Ісус побачив матір і учня, якого він любив, що стояв біля неї, сказав до матері:
<p>– Жено, ось син твій.
<p><i>27</i>. Потім каже до учня:
<p>– Ось мати твоя.
<p>І від тієї хвилини учень узяв її до себе.
<p><i>28</i>. По тому Ісус, знаючи, що все совершилось, щоб збулося Писання, мовив:
<p>– Жажду.
<p><i>30</i>. Скуштувавши оцту, Ісус сказав:
<p>– Совершилось.
<p>І схиливши голову, віддав духа.
<p><i>31</i>. Тому що то була п'ятниця та щоб тіла не лишилися в суботу на хресті, бо був Великдень тієї суботи, юдеї просили Пилата, щоб переламали їм голінки і їх зняли. <i>32</i>. Вояки прийшли й переламали голінки першому і другому, що були з ним розп'яті. <i>33</i>. Та коли приступили до Ісуса і побачили, що він уже помер, голінок йому не ламали, <i>34</i>. але один з вояків проколов йому списом бік і зараз же потекла кров і вода.
<p><i>35</i>. І той, який бачив, свідчить те, і свідчення його правдиве; і він знає, що говорить правду, щоб ви теж увірували.
<p>__________</p>
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>2 Кр. 2, 4–15. «Тому благаю вас: Покажіть йому любов»</b>
<p>Рідко натрапляємо на те, щоб апостол благав когось. Тут він дає нам гарний приклад, що людину, яка у гріху, яка відпала від Бога, можна повернути до Бога лише тоді, коли вона досвідчить Бога не через чиїсь гарні слова, а через праведне життя тих чи інших осіб. 
<p>З прикладу життя дуже багатьох святих бачимо, що люди, коли зустрічались з ними, змінювались, бо вони зустрічались немов би з самим Богом. Зустрічались з їхнім милосердям, любов’ю, вони самі чули цю переміну навернення.<b> То ж найважливіше свідчити цю любов, дарувати її людям, бо через це показуємо і даруємо їм Бога. </b>
<p>&nbsp;
<p><b>Мт. 23, 13-22. «Лицеміри, що людям замикаєте Царство Небесне».</b>
<p>У нашому щоденному житті, християнському житті, у житті Церкви, в духовному житті ми часто усвідомлюємо, що перебуваємо з Богом лише в храмі на Службі Божій, коли сповідаємося та причащаємося. Ще трохи спілкуємося з Богом, коли вранці та ввечері молимося, читаємо Святе Письмо чи духовну літературу. Але це дуже мало, якщо поглянути на наш день. Це інколи лічені хвилини, інколи години – все одно небагато порівняно з тривалістю доби. Інший час ми проводимо, не пам’ятаючи про Божу присутність. Але нейтрально жити не можна: ми або є з Богом і свідчимо про Нього, або не свідчимо. Якщо ми Бога досвідчуємо і пізнаємо, тоді в будь-яких обставинах, в яких ми б не перебували, являємо Його. Не обов’язково промовляти слова молитов, але бути в тому молитовному стані, бути в Божій присутності, у Божій благодаті, бути з Богом. І тоді ціле наше життя стає свідченням про Бога. А коли наші стосунки з Богом обмежуються лише певними релігійними практиками, це не є свідченням про Бога. Я є людиною 24 години на добу. Я є українцем 24 години на добу. Християнином я теж є або 24 години на добу, або не є. Не можу я бути 3 години на добу українцем, а потім особою якоїсь іншої національності. Так само не можу бути християнином лише хвилини чи години на добу. 
<p>Тому мусимо розуміти ці тверді Христові слова, які Він каже про лицемірів. Лицеміри – це ті, котрі вдають, що вони кимось є. Не можемо бути християнами лише якийсь час, а тоді в тих чи інших обставинах немовби взяти відпустку від християнства.
<p>Насправді ж ми всюди й повсякчас покликані вказувати людям на Бога. <b>І, врешті, чим ми живемо, на те й вказуємо. Якщо ми живемо Богом, то всюди про Нього свідчимо.</b>
<p>&nbsp;<p><b>Владика Венедикт (Алексійчук)</b>