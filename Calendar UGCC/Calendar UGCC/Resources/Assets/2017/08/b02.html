<p><b>Серпень 2 (20) Середа</b></p>
<p><b>† Св. славного пророка Іллі.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> У тілі ангел, пророків основа, * другий предтеча пришестя Христового – Ілля славний, * з висоти зіслав Єлисеєві благодать * недуги відганяти і прокажених очищати. * Тому й на тих, що почитають його, зливає зціління.</p>
<p>Слава: <i>Кондак, глас 2:</i> Пророче і провидче великих діл Бога нашого, Іллє великоіменитий, * вістуванням твоїм Ти встановив водоточні облаки. * Моли за нас єдиного Чоловіколюбця.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив той, * хто вселився в утробу приснодівственну.</p>
<p><i>Прокімен, глас 4:</i> Ти єрей повік за чином Мелхіседека <i>(Пс.</i> <i>109,4)</i>.</p>
<p><i>Стих:</i> Сказав Господь Господеві моєму: Сиди праворуч Мене, поки не покладу ворогів Твоїх підніжжям ніг Твоїх <i>(Пс. 109,1)</i>.</p>
<p>__________</p>
<p><i>Апостол: </i></p>
<p><i>Ряд.: 1 Кор. 154 зач.</i><p><b>Перше Послання Апостола Павла до Корінтян 13, 4 - 14, 5.</b>
<p><i>4</i>. Браття, любов довготерпелива, любов лагідна, вона не заздрить, любов не чваниться, не надувається, <i>5</i>. не бешкетує, не шукає свого, не рветься до гніву, не задумує зла; <i>6</i>. не тішиться, коли хто чинить кривду, радіє правдою; <i>7</i>. все зносить, все вірить, усього надіється, все зносить терпеливо.
<p><i>8</i>. Любов ніколи не минає. Пророцтва зникнуть, мови замовкнуть, знання зникне, <i>9</i>. бо знаємо почасти й почасти пророкуємо. <i>10</i>. Коли настане досконале, недосконале зникне. <i>11</i>. Коли я був дитиною, говорив як дитина, думав як дитина, міркував як дитина. Коли ж я став мужем, покинув те, що дитяче. <i>12</i>. Тепер ми бачимо, як у дзеркалі, неясно, тоді ж – лицем до лиця. Тепер я знаю почасти, тоді пізнаю так, як і я пізнаний.
<p><i>13</i>. Тим часом остаються: віра, надія, любов – цих троє, але найбільша з них любов.
<p><i>1</i>. Понад усе дбайте про любов, жадайте духовних дарів, особливо дару пророцтва. <i>2</i>. Хто б говорив мовами, не людям говорить, але Богові; бо ніхто його не розуміє, він говорить духом таємні речі. <i>3</i>. Хто ж пророкує, говорить людям на повчання, попередження і розраду. <i>4</i>. Хто мовами говорить, той сам себе повчає; хто ж пророкує, той повчає Церкву. <i>5</i>. Я бажав би, щоб ви говорили мовами, але ліпше, щоб ви пророкували; бо більший той, хто пророкує, ніж той, хто мовами говорить, хіба що він поясняє, щоб Церква мала повчання.
<p><i>Прор.: Як. 57 зач.</i><p><b>Послання Апостола Якова 5, 10-20.</b>
<p><i>10</i>. Браття, візьміть за приклад страждання й довготерпіння пророків, що говорили іменем Господнім. <i>11</i>. Глядіть: ми називаємо блаженними тих, що зносять страждання. Ви чули про страждання Іова і знаєте, який кінець мав він від Господа: Господь бо повний жалю і милосердя.
<p><i>12</i>. А перш за все, брати мої, не кляніться ні небом, ні землею, ні якою іншою клятвою. Хай ваше «так» буде «так» і ваше «ні» – «ні», щоб вам під суд не впасти.
<p><i>13</i>. Страждає хто між вами? Хай молиться. Радіє хто? Хай псалми співає. <i>14</i>. Нездужає хто між вами? Хай прикличе пресвітерів церковних і хай вони моляться над ним, помазавши його єлеєм в ім'я Господнє. <i>15</i>. Молитва віри спасе недужого, і Господь його підійме; і як він вчинив гріхи, вони йому простяться. <i>16</i>. Сповідайте, отже, один одному гріхи ваші і моліться один за одного, щоб вам видужати. Ревна молитва праведника має велику силу. <i>17</i>. Ілля був чоловік такий самий, як ми; він став молитися, щоб дощу не було, і не було на землі дощу три роки та шість місяців. <i>18</i>. Потім він знову став молитися, і небо дало дощ, і земля вродила плід свій.
<p><i>19</i>. Мої брати, коли хто з вас відступить від правди і коли хто його наверне, <i>20</i>. хай знає, що той, хто навернув грішника з хибної його дороги, спасе його дущу від смерти і силу гріхів покриє.
<p>__________</p>
<p><i>Алилуя, глас 5:</i> Мойсей і Арон між єреями Його і Самуїл між тими, що призивають ім’я Його <i>(Пс.98,6)</i>.</p>
<p><i>Стих:</i> Світло засіяло праведникові і для правих серцем – веселість <i>(Пс.</i> <i>96,11)</i>.</p>
<p>__________</p>
<p><i>Апостол: </i></p>
<p><i>Ряд.: Мт. 80 зач.</i><p><b>Євангеліє від Матея 20, 1-16.</b>
<p>Сказав Господь притчу оцю: 
<p><i>1</i>. Царство небесне подібне до чоловіка-господаря, що рано-вранці вийшов найняти робітників у свій виноградник. <i>2</i>. Домовившись із робітниками по динарію денно, він послав їх у свій виноградник.
<p><i>3</i>. А вийшов коло третьої години, побачив інших, що бездільно стояли на ринку. <i>4</i>. І сказав їм:
– Ідіть і ви в мій виноградник, що буде по справедливості, дам вам.
<p><i>5</i>. І ті пішли. Коли він знову вийшов, біля шостої та дев'ятої години, зробив так само. <i>6</i>. Вийшовши коло одинадцятої, стрінув інших, що стояли, і сказав їм:
<p>– Чого тут увесь день стоїте бездільно?
<p><i>7</i>. Кажуть йому:
<p>– Бо ніхто не найняв нас.
<p>І він сказав їм:
<p>– Ідіть і ви у виноградник.
<p><i>8</i>. Коли ж настав вечір, власник виноградника наказав своєму управителеві:
–<p> Поклич робітників і дай їм заплату, почавши від останніх аж до перших.
<p><i>9</i>. Ті, що прийшли коло одинадцятої години, взяли по динарію. <i>10</i>. Коли приступили перші, думали, що дістануть більше. <i>11</i>. Але й вони взяли по динарію. І взявши, стали ремствувати на господаря, <i>12</i>. кажучи:
<p>– Ті останні одну годину працювали, і ти зрівняв їх з нами, що несли тягар і спеку дня.
<p><i>13</i>. Той, відповідаючи одному з них, сказав:
<p>– Друже, не кривджу тебе; чи не за динарія ти згодився був зо мною? <i>14</i>. Бери своє та йди! Хочу бо й цьому останньому дати, що й тобі. <i>15</i>. Хіба не вільно мені робити зо своїм, що захочу? Чи око твоє лукаве тому, що я добрий ?
<p><i>16</i>. Так то останні будуть перші, а перші – останні.
<p><i>Прор.: Лк. 14 зач.</i><p><b>Євангеліє від Луки 4, 22-30.</b>
<p><i>22</i>. Того часу дивувалися люди словам ласки, що виходили з уст Ісусових, і говорили:
<p>– Чи він не син Йосифа?
<p><i>23</i>. Він сказав їм:
<p>– Ви, певно, скажете мені цю приповідку: лікарю, вилікуй себе самого. Про що ми чули, що сталося в Капернаумі, зроби те й тут у твоїй батьківщині.
<p><i>24</i>. І він додав:
<p>– Істинно кажу вам: ніякого пророка не приймають у його батьківщині. <i>25</i>. Та я вам кажу по правді: багато вдів було в Ізраїлі за днів Іллі, як зачинилось було небо на три роки й шість місяців, і великий голод лютував по всьому краю; <i>26</i>. однак ні до однієї з них не був посланий Ілля, тільки в Сарепту, що в Сидон-краю, до вдови жінки. <i>27</i>. Та й прокажених теж в Ізраїлі було чимало за пророка Єлисея; однак ніхто з них не очистився, крім сирійця Наамана.
<p><i>28</i>. Почувши це, всі в синагозі сповнилися люттю <i>29</i>. і, вставши, вигнали його геть за місто і вивели на край гори, на якій було збудоване їхнє місто, щоб скинути його додолу. <i>30</i>. Та він, пройшовши серед них, пішов далі.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 13, 4 – 14, 5. «Змагайте до любови»</b>
<p>Ми звертаємо увагу на багато аспектів наших стосунків: на справедливість, чесність, відвертість... Усі ми такі різні, саме тому кожен по-своєму розуміє справедливість, чесність. Однак найбільше і найважливіше в наших стосунках – це любов. Бо любов покриває недоліки одні одних. Любов приймає чиюсь інакшість, помилки другої особи, любов дає нам порозуміння і зв’язок у нашій різноманітності та гармонію цілісності. 
<p>То ж в наших стосунках дбаймо і ставмо понад усе любов один до одного. <b>Як би не було складно, стараймося любити ближніх. А з любові з’являтиметься справедливість, чесність, відвертість!</b>
<p>&nbsp;
<p><b>Мт. 20, 1-16. «Ідіть і ви в мій виноградник».</b>
<p>Євангеліє розповідає про робітників, яких господар наймає на працю. Він наймає їх у різний час, а платить однаково.
<p>У своєму житті ми також часто бачимо, здавалося б, певну несправедливість. Хтось живе безбожно – і йому добре «ведеться», а хтось побожно – і терпить скорботи, прикрощі. Кажемо, що комусь у житті більше щастить, комусь – менше. Ми постійно оцінюємо: так краще, так гірше. Також можемо назвати безліч об’єктивних обставин, які вплинули на те, що відбувається саме так чи інакше. Дуже важливо побачити, що наші обов’язки, наші справи, усі обставини чи люди навколо нас – не випадковість, а саме Бог усе це дав. За всім цим стоїть Господь. Може, хтось і має більші обов’язки, але має більшу благодать, більшу ласку до цього; хтось має менші обов’язки, однак Бог дає кожному міру своєї благодаті. Може, хтось і більше щось виконає на землі, якщо дивитися по-людськи, – очевидно, має для того більші можливості.
<p>Тому дуже важливо для нас відчути цінність свого, особистого життя, даного Богом. Усвідомити цінність того, що ми виконуємо, важливість наших справ, обов’язків. Напевно, дуже мало хто з нас відчуває цю цінність. Адже ми рідко усвідомлюємо, що те чи інше, що ми робимо, має свою велику вагу перед Богом. Отже, треба пам’ятати, що <b>мої обов’язки й обставини мого життя – це місце мого служіння Богові.</b>
<p>&nbsp;<p><b>Владика Венедикт (Алексійчук)</b>