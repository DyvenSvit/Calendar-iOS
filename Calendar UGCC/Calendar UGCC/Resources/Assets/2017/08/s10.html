<p><b>Святих апостолів і дияконів Прохора, Никанора, Тимона і Пармена</b>
<p><i>Тропар, глас 3:</i> Апостоли святі,* моліть милостивого Бога,* щоб відпущення прогрішень подав душам нашим.
<p><i>Кондак, глас 1:</i> Дияконами чесними, і очевидцями Слова, і посудинами вибраними явились віри ви, Никаноре, Прохоре, Пармене і Тимоне, славнії, тому днесь священну пам’ять вашу святкуємо, у веселості серця вас ублажаючи.
<p>Святі апостоли настановили сімох дияконів, які мали проповідувати та опікуватися вдовами і сиротами. Імена тих дияконів були:святий Стефан (його пам’ять вшановуємо 27 грудня і 2 серпня), святий Филип (11 жовтня), святі Прохор, Никанор, Тимон, Пармен і (відступник) Миколай.
<p>Святий Прохор товаришив в апостольській подорожі святому Петрові. Згодом був вірним учнем євангелиста Йоана і перебував з ним на острові Патмос. Потім став єпископом в місті Никомидії, у Витинії. Постраждав в Антіохії, де прийняв мученицьку смерть.
<p>Святий Никанор постраждав разом з двома тисячами вірних у той самий день, коли було каменовано первомученика Стефана. Згідно з іншими джерелами, святий Никанор проповідував на Кипрі і там постраждав за часів імператора Веспасіяна.
<p>Святий Тимон став єпископом міста Бостра, в Аравії. Жиди і погани кинули його в вогняну піч, а коли вогонь йому не спричинив шкоди, тоді його розіп’яли на хресті.
<p>Святого Пармена було замучено в апостольські часи в місті Филипи.
<p>Сьомий з дияконів, Миколай, став єретиком і засновником николаїтської секти, яка дозволяла різні гріхи, а умертвлення тіла вважала непотрібним. З секти згодом потекли скверни і нечистоти, сповнені блудів.
<p>__________<p><em>У той самий день</em>
<p><b>Во святих отця нашого Інокентія, папи Римського</b>
<p>Святий Інокентій народився в містечку Альбано, поблизу Риму. У 402 р., після Анастасія І (399-401), його вибрали папою і він засів на Петровому престолі. Для Риму були це страшні часи. Алярик, вождь ґотів, нищив усе довкола. Папа Інокентій проповідував у Римі слово Боже, приводив до покаяння, просвіщав поган, яких у Римі тоді була більшість. Крім того, пильнував він також і справ усієї Христової Церкви. До нього (ще поки він став папою) писав святий Василій Великий і просив поради, як протидіяти єресі аріян. А коли злоба і каїнова затятість прогнали святого Йоана Золотоустого з Царгорода, то великий святитель повідомив про це папу Інокентія, а той велів у Римі постити в знак смутку, який охопив усю Христову Церкву. У листі до святого Йоана папа заохочував його до витривалости, а в листах до єпископів і царгородського народу обстоював невинного пастиря. Він послав до імператора Аркадія посольство, а коли побачив, що той явно підтримує ворогів Йоана Золотоустого, то кинув клятву на імператора, на його дружину Євдокію, на Олександрійського патріярха Теофіла і всіх противників святого Йоана.
<p>У тяжку хвилину, коли Алярик став загрожувати Римові, він визвався бути посередником між Аляриком та імператором Гонорієм, однак йому не вдалося захистити Рим від варварського грабунку, за винятком храму святого Петра. Папа Інокентій був прикладом життя, посвяченого Богу. Попри своє високе достоїнство, був дуже смиренний, жив в убогості, дні і ночі проводячи в молитві. Помер 12 березня 417 р., правив Христовою Церквою п’ятнадцять років.
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>