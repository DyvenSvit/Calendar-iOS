<p><strong>Серпень 27 (14) Неділя</strong></p>
<p><i>Неділя 12-та по Зісланні Святого Духа. Глас 3. Єв. 1.</i></p>
<p><i>Передсвяття Успення Богородиці.</i><p><span>Св. пор. Міхея.</span></p>
<p><strong>† Перенесення чесних мощів прп. Теодсія, ігумена Печерського.</strong></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 3:</i> Нехай веселиться небесні, нехай радуються земнії,* бо сотворив владу рукою своєю Господь,* подолав смертю смерть, первенцем мертвих став,* з безодні аду ізбавив нас і подав світові велику милість.</p>
<p><i>Тропар передсвяття, глас 4:</i> Люди, заздалегідь тіштеся,* з вірою плещіть руками і в любові зберіться,* днесь радуючися і світло воскликуючи всі з веселістю,* Божа бо Мати має з земного до висот перейти славно.* Її піснями повсякчасно як Богородицю славимо.</p>
<p><i>Тропар святому, глас 8:</i> Піднісся Ти до чеснот, змолоду полюбивши монаше життя,* бажане сміливо осягнув, вселився Ти в печеру* і, прикрасивши життя Твоє постом і світлістю,* в молитвах як безплотний пробував Ти,* в руській землі, як світле світило, засіяв Ти, отче Теодосіє.* Моли Христа Бога, щоб спаслися душі наші.</p>
<p><i>Кондак, глас 3:</i> Воскрес Ти днесь із гробу, Щедрий,* і нас возвів Ти із врат смертних,* днесь Адам ликує і радується Єва,* а разом пророки з патріархами неперестанно оспівують * божественну могутність влади Твоєї.</p>
<p>Слава: <i>Кондак святому, глас 3:</i> Звізду руську – блаженного Теодосія днесь вшануймо,* що від сходу возсіяла і на захід прийшла,* бо всю цю країну чудесами й чеснотами,* а всіх нас діянням і благодаттю монашого уставу, збагатила.</p>
<p>I нині: <i>Кондак передпразденства, глас 4:</i> У славній пам’яті Твоїй* вселенна, оздоблена безтілесним духом,* розумно з веселістю взиває до Тебе: * Радуйся, Діво, християн похвало.</p>
<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс. 46,7).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>
<p><i>Прокімен, глас 7:</i> Чесна перед Господом смерть преподобних Його <i>(Пс.</i> <i>115,6)</i>.</p>
<p>__________</p>
<p><i>Апостол: </i></p>
<p><i>Ряд.: 1 Кор. 158 зач.</i><p><b>Перше Послання Апостола Павла до Корінтян 15, 1-11.</b>
<p><i>1</i>. Браття, пригадую вам Євангеліє, яке вам проповідував, яке ви і прийняли, в якім і стоїте. <i>2</i>. Ним ви також спасаєтеся, коли держите його таким, як я вам проповідував; інакше ви увірували надармо.
<p><i>3</i>. Я бо вам передав найперше те, що й сам прийняв був: що Христос умер за наші гріхи згідно з Писанням, <i>4</i>. що був похований, що воскрес третього дня за Писанням, <i>5</i>. що явився Кифі, потім дванадцятьом; <i>6</i>. опісля ж явився більш як п'ятистам братів разом, більшість яких живе й досі, а деякі померли; <i>7</i>. опісля явився Якову, згодом усім апостолам; <i>8</i>. а наостанку всіх, немов якому недоноскові, явивсь і нені; <i>9</i>. бо я найменший з апостолів, я недостойний зватись апостолом, бо гонив Церкву Божу. <i>10</i>. Благодаттю Божою я є тим, чим я є і благодать його в мені не була марна; бож я працював більше всіх них, та не я, але благодать Божа, що зо мною. <i>11</i>. Чи то я, отже, чи то вони: так ми проповідуємо, і так ви увірували.
<p><i>Прп.: Євр. 334 зач.</i><p><b>Послання Апостола Павла до Євреїв 13, 7-16.</b>
<p><i>7</i>. Браття, пам’ятайте про наставників ваших, які звіщали вам слово Боже, і, дивлячись уважно на кінець їхнього життя, наслідуйте їхню віру. <i>8</i>. Ісус Христос учора й сьогодні – той самий навіки.
<p><i>9</i>. Не дайте себе звести різними та чужими науками; воно бо добре укріпити серце благодаттю, не стравами, які не принесли ніякої користи тим, що їх тримались. <i>10</i>. У нас є жертовник, з якого не мають права їсти ті, що при наметі служать. <i>11</i>. Бо м'ясо тих звірят, кров яких первосвященик вносив у святиню за гріхи, палиться за табором. <i>12</i>. Тому й Ісус, щоб освятити народ власною кров'ю, страждав поза містом. <i>13</i>. Вийдімо, отже, до нього поза табір, несучи наругу його, <i>14</i>. бо ми не маємо тут постійного міста, але майбутнього шукаємо. <i>15</i>. За його посередництвом приносімо завжди Богові жертву хвали, тобто плід уст, які визнають його ім'я. <i>16</i>. Добродійства та взаємної щедроти не забувайте: такі бо жертви Богові приємні.
<p>__________</p>
<p><i>Алилуя, глас 3:</i> На Тебе. Господи, я уповав, щоб не посоромився навіки <i>(Пс. 30,2).</i></p>
<p><i>Стих:</i> Будь мені Богом захисником і домом прибіжища, щоб спасти мене <i>(Пс. 30,3).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1)</i>.</p>
<p><i>Стих:</i> Сильне на землі буде сім’я його <i>(Пс.</i> <i>111,2)</i>.</p>
<p>__________</p>
<p><i>Євангеліє: </i></p>
<p><i>Ряд.: Мт. 79 зач.</i><p><b>Євангеліє від Матея 19, 16-26.</b>
<p><i>16</i>. В той час один юнак приступив до Ісуса і сказав:
<p>– Учителю добрий! Що доброго маю чинити, щоб мати життя вічне?
<p><i>17</i>. Ісус сказав до нього: 
<p>– Чому називаєш мене добрим? Ніхто не добрий, тільки один Бог. Як хочеш увійти в життя, додержуй заповідей.
<p><i>18</i>. – Яких? – питає його.
<p>Ісус до нього:
<p>– Не вбивай, не чини перелюбу, не кради, не свідкуй криво, <i>19</i>. поважай батька-матір і люби ближнього твого, як себе самого.
<p><i>20</i>. Каже юнак до нього:
<p>– Все це я зберіг ізмалку. Чого мені ще бракує?
<p><i>21</i>. – Якщо хочеш бути досконалий, – сказав Ісус до нього, – піди, продай, що маєш, дай бідним і будеш мати скарб на небі; потім приходь і йди за мною.
<p><i>22</i>. Почувши це слово, юнак відійшов смутний, мав бо велике майно. <i>23</i>. Тоді Ісус сказав до своїх учнів:
<p>– Істинно кажу вам: трудно багатому ввійти в царство небесне. <i>24</i>. Іще кажу вам: легше верблюдові пройти через вушко в голці, ніж багатому ввійти в царство Боже.
<p><i>25</i>. Почувши це, учні здивувались вельми і сказали:
<p>– Хто ж тоді може бути спасенний?
<p><i>26</i>. Ісус глянув на них пильно й мовив:
<p>– У людей це неможливо, Богові – все можливо.
<p><i>Прп.: Мт. 43 зач.</i><p><b>Євангеліє від Матея 11, 27-30.</b>
<p>Сказав Господь своїм учням:.
<p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.
<p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.
<p>__________</p>
<p><i>Причасний, глас 3:</i> Хваліте Господа з небес, хваліте його в вишніх <i>(Пс. 148,1).</i> В пам’ять вічну буде праведник, злих слухів не убоїться <i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 15, 1–11. «Благодаттю Божою я є те, що я є»</b>
<p>Коли ми уважніше придивимось до учнів, апостолів Христових, до святих та до всіх тих, хто оточує нас, ми побачимо, що всі вони були немічні. Вони не були «супергероями» чи «надлюдьми», вони – звичайні люди, які були сповнені своїми вадами, недоліками, пристрастями, слабкостями. 
<p>Але чим відрізняються апостоли, святі Христові від нас? Тим, що вони дозволили благодаті Божій діяти в них, те, що вони дозволяли Богові діяти через них. <b>Що заважає нам все більше уповати на Бога, все більше дозволяти Богові діяти через нас? І Бог, як Він діяв через учнів і апостолів, як діяв через святих, може діяти своєю благодаттю через кожного з нас. </b>
<p>&nbsp;
<p><b>Мт. 19, 16-26. «Якщо хочеш бути досконалим, піди, продай, що маєш, дай бідним, і будеш мати скарб на небі».</b>
<p>Кожний із нас від свого народження, відколи наші очі побачили цей світ, постійно щось нагромаджує. Спочатку знання, потім досвід, коли росте фізично, починає збирати різні матеріальні речі. Ми всі чимось володіємо, кожен із нас чогось досягнув у житті. З одного боку – віримо в Бога, живемо християнським життям, але з іншого – часто покладаємося на те, чого ми досягнули в житті, – на свої знання, досвід, статки…
<p>У цьому Євангелії Господь каже піти й продати все, що маємо, і цілковито довіритися Йому, бути убогим, тобто бути «в Бозі», покладатися на Бога.
<p>Як бачимо, той юнак не мав потрібної відваги, щоб цілковито покластися на Бога й пам’ятати, що Господь є Той, хто подбає про людину, навіть коли батько та матір її покинуть.
<p><b>Вчімося, може, не відразу, не в одну мить, однак щораз більше покладатися на Бога; не на свої знання, досвід чи на своїх друзів, навіть не на свою віру.</b> Покладатися на Бога, вчитися довіряти Йому, які б ситуації не складалися в нашому житті.
<p>&nbsp;<p><b>Владика Венедикт (Алексійчук)</b>