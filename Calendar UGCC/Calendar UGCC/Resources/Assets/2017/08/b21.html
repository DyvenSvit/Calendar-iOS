<p><b>Серпень 21 (8) Понеділок</b></p>
<p><em>Тиждень 12-ий по Зісланні святого Духа.</em></p>
<p>Св. Еміліяна, ісп., єп. Кизицького.</p>
<hr />
<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон.</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Вхідне:</i> Спаси нас, Сину Божий, * що переобразився на горі, співаємо Тобі: Алилуя.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Слава інині: <i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страдання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p><i>Стих:</i> Благослови, душе моя, Господа, Господи, Боже мій, Ти дуже величній <i>(Пс. 103,1)</i>.</p>
<p>__________</p>
<p><i>Апостол: 2 Кор. 179 зач.</i></p><p><b>Друге Послання Апостола Павла до Корінтян 5, 10-15.</b>
<p><i>10</i>. Браття, всім нам треба явитися перед судом Христовим, щоб кожний прийняв згідно з тим, що зробив, як був у тілі: чи добро, чи зло.
<p><i>11</i>. Пройняті, отже, страхом Господнім, переконуємо людей; Бог же знає, що ми, та надіюся, що й ви у вашій совісті знаєте, що ми. <i>12</i>. Не хочемо самих себе вам знову поручати, але даємо вам нагоду хвалитися нами, щоб ви мали що відповісти тим, які хваляться видимим, а не тим, що в серці. <i>13</i>. Бо коли ми не при собі, то для Бога; а коли розсудливі, то для вас. <i>14</i>. Бо любов Христа перемагає нас на думку, що коли один умер за всіх, то всі були мертві. <i>15</i>. Він же умер за всіх, щоб ті, що живуть, не жили більш для самих себе, а для того, хто за них умер і воскрес.
<p>__________</p>
<p><i>Алилуя, глас 8:</i> Твої є небеса і Твоя є земля <i>(Пс.</i> <i>88,12)</i>.</p>
<p><i>Стих:</i> Блаженні люди, що знають заклик Твій <i>(Пс.</i> <i>88,16)</i>.</p>
<p>__________</p>
<p><i>Євангеліє: Мр. 2 зач.</i></p><p><b>Євангеліє від Марка 1, 9-15.</b>
<p><i>9</i>. Одного разу прийшов Ісус із Назарету, що в Галилеї і був хрищений Іваном у Йордані. <i>10</i>. І коли виходив з води побачив, як небо розкрилось, і Духа, що як голуб сходив на нього. <i>11</i>. І голос ізлинув з неба:
<p>– Ти єси Син мій возлюблений, у тобі – моє уподобання.
<p><i>12</i>. І відразу Дух повів його в пустиню; <i>13</i>. і він пробув у пустині сорок день, спокушуваний сатаною, і був з дикими звірами, і ангели йому служили.
<i>14</i>. Коли ж видали Івана, Ісус прийшов у Галилею і проповідував там євангеліє Боже, <i>15</i>. кажучи:
<p>– Сповнився час, і царство Боже близько; покайтеся і вірте в євангеліє.
<p>__________</p>
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 5, 10–15. «Щоб ті, що живуть, жили вже не для самих себе, а для того, хто за них умер і воскрес»</b>
<p>Ми завжди щось робимо для себе. Вчилися ходити і розмовляти для себе, вчились у школі, щоб в цьому житті щось досягнути і здобути, тепер працюємо з ранку до вечора, знову для себе, будуємо будинки, купуємо квартири, авто, це все для власного комфорту. Чи часто в нас з’являється усвідомлення того, що Бог нас поставив саме на цьому місці, щоб ми служили для інших, що Бог чекає саме цього від нас. 
<p>Який був би інакший світ, коли б усі люди були цього свідомі, що мають не лише для себе самих жити, але і для інших служити, а остаточно служити для Бога. Бо коли Господь нас поставив на якомусь місці, Він розраховує на нас, Він очікує щось від нас. <b>Тож погляньмо самі на себе і погляньмо на обставини навколо себе. Як ми могли б послужити Богові і ближнім. </b>
<p>&nbsp;
<p><b>Мр. 1, 9-15. «І голос ізлинув з неба: “Ти єси Син мій любий, у Тобі – моє уподобання”».</b>
<p>Христос для нас є іконою Отця, являє Отця, який був від віків. Ісус Христос прийшов, щоб виконати свою місію спасіння людства.
<p>Водночас кожен із нас, будучи створеним на образ та подобу Божу, також є іконою, яка мала б являти Бога. Святі показують нам Бога, являють Його, бо зуміли усвідомити собі, що їм уже дароване життя вічне і вони почали тим вічним життям жити, почали усвідомлювати ту велич, якою вони можуть жити, і велич Бога, якого вони можуть являти.
<p>Це дуже важливо для кожного з нас – усвідомлювати свою велич у Бозі, свою особливість, специфічність, неповторність свого покликання. Кожен з нас має свою місію, важливу й дану самим Богом.
Часто в нас виникає почуття меншовартості, неповноцінності. Тому потрібно пам’ятати про вартісність свого життя, яке ми отримали від Бога. <b>Пам’ятати про те, що Бог на нас покладається і дає нам спроможність робити багато великих речей, що ми бачимо на прикладі святих.</b>
<p>&nbsp;<p><b>Владика Венедикт (Алексійчук)</b>