<p><b>Листопад 27 (14) Понеділок</b></p>
<p><em>Тиждень 26-ий по Зісланні Святого Духа.</em></p>
<p><b>† Св. і всехвального ап. Филипа.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 3:</i> Прикрашується вселенна, Етіопія ликує, * наче вінцем красується, через Тебе просвітившися, * світло торжествує пам’ять твою, богогласний Филипе. * Всіх бо вірувати в Христа навчив Ти і біг життя довершив Ти достойно Євангелія. * Тому сміливо простягається етіопська рука до Бога; * його моли дарувати нам велику милість.</p>
<p>Слава: <i>Кондак, глас 8:</i> Ученик, і друг Твій, і наслідувач страстей Твоїх * вселенній Тебе, Бога, проповідував богогласний Филип. * Його молитвами від ворогів пребеззаконних * Церкву Твою і всякий град Твій, Богородиці ради, збережи, * Многомилостивий.</p>
<p>I нині: <i>Богородичний, глас 8:</i> Непереможній Владарці * на честь перемоги * ми, врятовані від лиха, * благодарні пісні виписуємо Тобі, * раби Твої Богородице. * А Ти, що маєш силу нездоланну, * від усяких нас бід охорони, * щоб звати Тобі: * Радуйся, Невісто неневісная.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><i>Ряд.: 1 Тим. 278 зач.</i><p><b>Перше Послання Апостола Павла до Тимотея 1, 1-7.</b>
<p><i>1</i>. Павло, апостол Христа Ісуса, за велінням Бога, Спаса нашого і Христа Ісуса, нашої надії, <i>2</i>. Тимотеєві, правдивому синові у вірі: благодать, милосердя, мир від Бога Отця і Христа Ісуса, Господа нашого.
<p><i>3</i>. Як я, йдучи в Македонію, просив тебе зостатися в Ефесі, так прошу, щоб ти наказав деяким не вчити іншої науки <i>4</i>. і не вважати на байки та безконечні родоводи, що більше викликають суперечки, ніж служать Божому задумові спасіння через віру. <i>5</i>. Ціль того веління: любов із щирого серця, з доброї совісти та нелицемірної віри. <i>6</i>. Деякі від цього відхилились і попали у пустослов'я; <i>7</i>. вони хочуть бути законовчителями, не розуміючи ні того, що говорять, ні того, що твердять з такою певністю.
<p><i>Ап.: 1 Кор. 131 зач.</i><p><b>Перше Послання Апостола Павла до Корінтян 4, 9-16.</b>
<p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.
<p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 75 зач.</i><p><b>Євангеліє від Луки 14, 12-15.</b>
<p><i>12</i>. В той час прийшов Ісус у дім одного визначного фарисея в суботу з’їсти хліба і промовив до того, що його запросив:
<p>– Коли справляєш обід або вечерю, не клич твоїх друзів, ні твоїх братів, ні твоїх родичів, ні багатих сусідів, щоб часом вони тебе також не запросили й не було тобі відплати. <i>13</i>. Але як справляєш бенкет, заклич убогих, калік, кривих, сліпих, <i>14</i>. і будеш щасливий, тому що вони не мають чим тобі відплатити, і воздасться тобі в день воскресіння праведних.
<p><i>15</i>. Почувши те, один із тих,, що сиділи за столом, сказав до нього:
<p>– Щасливий, хто їстиме хліб у царстві Божім.
<p><i>Ап.: Йо. зач. 5.</i><p><b>Євангеліє від Йоана 1, 43-51.</b>
<p><i>43</i>. В той час вирішив Ісус піти в Галилею. І найшовши Филипа, мовив до нього:
<p>– Іди за мною.
<p><i><p>44</i>. А був Филип з Витсаїди, з міста Андрія та Петра. <i>45</i>. Зустрів Филип Натанаїла і сказав до нього:
<p>– Ми найшли того, про якого писав Мойсей у законі і пророки – Ісуса, сина Йосифа, з Назарету.
<p><i>46</i>. Натанаїл сказав йому:
<p>– Що доброго може бути з Назарету?
<p>Мовив до нього Филип:
<p>– Прийди й подивися.
<p><i>47</i>. Ісус, побачивши, що до нього надходить Натанаїл, сказав про нього:
<p>– Ось справжній ізраїльтянин, в якому нема лукавства.
<p><i>48</i>. Натанаїл сказав:
<p>– Звідкіль ти мене знаєш?
<p>Сказав Ісус і промовив до нього:
<p>– Перше ніж Филип тебе покликав, я тебе бачив, як був єси під смоковницею.
<p><i>49</i>. Натанаїл відповів йому:
<p>– Учителю, ти – Син Божий, ти – цар Ізраїля.
<p><i>50</i>. Ісус у відповідь сказав йому:
<p>– Тому що я мовив до тебе: я бачив тебе під смоковницею – віруєш. Побачиш більше, ніж те.
<p><i>51</i>. І сказав до нього:
<p>– Істинно, істинно кажу вам: побачите небеса відкриті і ангелів Божих, як вони возходять та сходять на Сина чоловічого.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>1 Тм. 1, 1–7. «Ціль же того веління – любов зі щирого серця»</b>
<p>Апостол народів вказує на те, що навіть у християнських громадах повставали різноманітні підходи до християнського життя. Були суперечки, дискусії, пустослів’я, інші були впертими, самовпевненими. 
<p>Але Господь вказує на найважливішу річ у наших стосунках – на любов. І це для нас є великим знаком питання: чи ми все робимо з любові. Критерієм нашого християнського життя має бути те, наскільки ми сповнені любов’ю до кожної людини, яку зустрічаємо, наскільки ми обдаровуємо любов’ю кожну особу, яку посилає нам Господь. 
<p><b>То ж маємо любити не лише тих, які нам близькі, а й кожну особу, яку нам ставить на нашій життєвій дорозі Господь.</b>
<p>&nbsp;
<p><b>Лк. 14, 12-15. «Коли справляєш обід або вечерю, не клич твоїх друзів, ні твоїх братів, ані твоїх родичів, ані сусідів багатих, щоб часом і вони також тебе не запросили й не було тобі відплати».</b>
<p>Кожен із нас живе в певному оточенні: маємо батьків, братів, сестер, дружину, чоловіка, дітей, друзів, осіб, які нас підтримують. Людей, яких підтримуємо ми, яким довіряємо, які довіряють нам.
<p>У суспільстві існує дуже багато різних груп, підгруп, які частково співпрацюють між собою, а люди живуть з почуттям належності до якоїсь з них.
<p>Для нас завжди ближчі ті, кого ми знаємо в силу тих чи інших обставин. Інші особи, яких не знаємо, для нас чужі, не скажемо, що вони є нашими ворогами, але ж чужими нам, з якими дотримуємося певної дистанції. До знайомих нам осіб завжди ставимося з більшою симпатією. А до незнайомих – можливо, не з антипатією, але з певною «байдужістю». Нам легко робити добро нашим знайомим, бо сподіваємося, що й вони нам цим відплатять. Але Отець Небесний очікує від нас, щоб ми робили добро кожній людині, бо вона створена на Його образ.
<p>Знаємо, що Господь уособлює себе з ближнім, із кожною людиною. «Що ви зробили одному з ближніх, то ви мені зробили». Те, що робимо будь-якій людині, – робимо Богові. Якщо робимо добро лише тим, хто нам близький, – ми чинимо просто по-людськи, бо вони нам близькі. <b>Робімо ж добро для кожної людини, бо тоді ми будемо робити добро для Бога! </b>
<p>&nbsp;<p><b>Владика Венедикт (Алексійчук)</b>