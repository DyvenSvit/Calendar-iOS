<p><b>Листопад 16 (3) Четвер</b></p>
<p>Свв. мчч. Акепсими, єп., Йосифа, пресвітера, і Аїтала, диякона. Оновлення храму св. влкмч. Юрія, що в Лідді, де положене чесне тіло його.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо Христове євангеліє, преподобний, сповнивши,* положив, Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: 1 Сол. 271 зач.</i></p>
<p><b>Перше Послання Апостола Павла до Солунян 5, 1-8.</b>
<p><i>1</i>. Браття, про час та пору немає потреби, щоб до вас писати, <i>2</i>. бо самі знаєте, що день Господній прийде, як злодій уночі. <i>3</i>. Коли говоритимуть: мир і безпечність, тоді зненацька злетить на них погибіль, як біль родіння на вагітну, і не уникнуть. <i>4</i>. Та ви, брати, не в темряві, щоб вас той день захопив зненацька, як злодій, <i>5</i>. бо всі ви сини світла й сини дня. Не належимо ні ночі, ні темряві. <i>6</i>. Не спімо, отже, як інші, але чуваймо й будьмо тверезі. <i>7</i>. Ті бо, що сплять, сплять уночі, і ті, що впиваються, впиваються вночі. <i>8</i>. Ми ж, які належимо дневі, будьмо тверезі, надівши броню віри та любови, і шолом надії на спасіння. 
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Лк. 62 зач.</i></p>
<p><b>Євангеліє від Луки 11, 47 - 12, 1.</b>
<p>Сказав Господь до юдеїв, які до нього прийшли: 
<p><i>47</i>. Горе вам, книжники й фарисеї, що будуєте гроби пророкам, і ваші батьки їх убили! <i>48</i>. Ви так стаєте свідками й даєте згоду вчинкам батьків ваших: вони їх убивали, а ви будуєте їм гроби!
<p><i>49</i>. Тому й каже мудрість Божа: я їм пошлю пророків і апостолів; вони деяких з них уб'ють, а деяких будуть гонити, <i>50</i>. щоб цей рід відповів за кров усіх пророків, пролиту від сотворення світу, <i>51</i>. від крови Авеля до крови Захарії, вбитого між вівтарем і храмом. Так, я кажу вам: рід цей відповідатиме за все те.
<p><i>52</i>. Горе вам, законовчителям, бо ви взяли ключ знання. Самі ви не ввійшли, і тим, що хотіли ввійти, заборонили.
<p><i>53</i>. Як він вийшов звідти книжники та фарисеї стали сильно на нього нападати й ставити йому різні питання, <i>54</i>. чигаючи, щоб несподівано піймати яке слово з уст його.
<p><i>1</i>. Тим часом, як народ зібрався тисячами, так що одне одного топтало, він почав говорити, перш до своїх учнів:
<p>– Остерігайтесь фарисейської закваски, тобто лицемірства. 
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>1 Сл. 5, 1–8. «Не спімо, отже, як інші, а чуваймо та будьмо тверезі!»</b>
<p>Знаємо, що нетвереза людина неадекватна у своїй поведінці, вона сприймає світ у викривленому розумінні. Під дією алкоголю може зробити якісь гріхи та вчинки, яких ніколи не планувала і про які потім дуже шкодуватиме.
<p>Подібною до стану сп’яніння є затуманеність або, як каже це апостольське читання, стан, коли ми немовби спимо. Бо ми робимо ті чи інші вчинки, а потім шкодуємо, робимо ті чи інші кроки, які пізніше усвідомлено ніколи б не зробили. <b>Як Господь просив своїх учнів не спати, а чувати з Ним, так і апостол Пало каже нам чувати, не спати, бути уважними і пильнувати свій стан!</b>
<p>&nbsp;
<p><b>Лк. 11, 47 – 12, 1. «Остерігайтесь фарисейської закваски, тобто лицемірства».</b>
<p>У своєму житті ми дуже часто граємо різні ролі, через це буваємо нещирі з іншими, можливо, навіть лицеміримо. Одні ролі граємо в стосунках жінка – чоловік, діти – батьки, інші – на роботі, ще інші – серед друзів. А ще сумніше – ми часто граємо роль самі перед собою.
<p>Де ж ключ і яка розв’язка, щоб припинити грати ці ролі, щоб справді бути тим, ким я є, таким, яким сотворив мене Бог?
<p>Ця розв’язка є в наших стосунках з Богом. Господь є правда та істина. <b>Що більше наближаємося до Бога, до правди та істини, то більше самі стаємо правдиві та істинні.</b> Що більше перебуваємо з Богом, то більше можемо бути собою в життєвих ситуаціях. Тоді нам не буде страшно, яку посаду займаємо, чи нас цінують чи не цінують, чи маємо в житті успіхи чи невдачі, – будемо розуміти, що ми в будь-яких обставинах ми є цінні в очах Божих!
<p>&nbsp;<p><b>Владика Венедикт (Алексійчук)</b>