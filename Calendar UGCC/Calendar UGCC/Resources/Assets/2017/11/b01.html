<p><b>Листопад 1 (19) Середа</b></p>
<p>Бл. свщмч. єп. Теодора (Ромжі). Св. прор. Йоїла. Св. мч. Уара. Прп. Йоана Рильського.</p>
<hr />
<p><b><i>Перший антифон повсякденний</i></b>
<p>Благо є сповідуватися Господеві і співати імені Твоєму, Всевишній.
<p><i>Приспів:</i> Молитвами Богородиці, Спасе, спаси нас.
<p>Сповіщати зарання милість твою і істину твою на всяку ніч.
<p><i>Приспів:</i> Молитвами Богородиці, Спасе, спаси нас.
<p>Бо правий Господь Бог наш і немає неправди в нім.
<p><i>Приспів:</i> Молитвами Богородиці, Спасе, спаси нас.
<p><i>(Якщо скорочується Літургію, перейди до Єдинородний Сину).</i>
<p>Слава Отцю, і Сину, і Святому Духові, і нині, і повсякчас, і на віки віків. Амінь.
<p><i>Приспів:</i> Молитвами Богородиці, Спасе, спаси нас.
<p><b><i>Другий антифон повсякденний</i></b>
<p>Господь воцарився, в красу зодягнувся, зодягнувся Господь у силу і перепоясався.
<p><i>Приспів:</i> Молитвами святих твоїх, Спасе, спаси нас.
<p>Він бо утвердив вселенну, вона не порушиться.
<p><i>Приспів:</i> Молитвами святих твоїх, Спасе, спаси нас.
<p>Свідоцтва твої вельми вірні; домові Твоєму. Господи, належить святість на довгі дні.
<p><i>Приспів:</i> Молитвами святих твоїх, Спасе, спаси нас.
<p><i>Єдинородний Сину</i>
<p>Слава Отцю, і Сину, і Святому Духові, і нині, і повсякчас, і на віки віків. Амінь.
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.
<p><b><i>Третій антифон повсякденний</i></b>
<p>Прийдіте, возрадуємося Господеві, воскликніть Богу, Спасителеві нашому.
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.
<p>Ідім перед лицем його з ісповіданням і псалмами воскликнім йому.
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.
<p>Бо Бог – великий Господь і цар великий по всій землі.
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.
<p><i>Тропар, глас 4:</i> Апостолів дорогу доборочесності наслідував, священномучениче Теодоре*, як Пастир добрий, оберігав паству Христову*, душу віддав за неї, безбожними убитий був ти, блаженне, * і відійшов у радість вічну, ранами прекрашений, багатотерпеливе*, вінок слави прийняв ти від Ангця Божого*, Його ж моли за спасіння душ наших. 
<p><i>Слава, кондак глас 3:</i> Як цвіт прагне сонця, так і ти полюбив сонце правди, Христа Бога*, землю карпатську, як Пастир ревний, доброчесної мудрості навчав*, і покору найглибшу життя показав ти*, як камінь віри дорогу безбожну перекрив*, як перлина дорогоцінна терпіння до крові прийняв*, сьогодні із зворушенням почитаючи, взиваємо тебе, священномучениче Теодоре*, молися за наші грішні душі перед Престолом Всевишнього.
<p><i>І нині, Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.
<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4)</i>.
<p><i>Стих:</i> Послухайте це, всі народи, почуйте, всі, хто живете по вселенній <i>(Пс. 48,2)</i>.
<p>__________</p>
<p><i>Апостол: </i></p>
<p><i>Ряд.: Кол. 259 зач.</i><p><b>Послання Апостола Павла до Колосян 3, 17 - 4, 1.</b>
<p><i>17</i>. Браття, все, що б ви не говорили й робили, все чиніть в ім'я Господа Ісуса, дякуючи Богові Отцеві через нього.
<p><i>18</i>. Жінки, коріться чоловікам, як воно в Господі личить. <i>19</i>. Чоловіки, любіть жінок і не будьте суворі до них. <i>20</i>. Діти, слухайтеся батьків у всьому, бо це Господеві угодне. <i>21</i>. Батьки не досаждайте дітям вашим, щоб не падали духом.
<p><i>22</i>. Раби, слухайтесь у всьому панів цього світу, працюючи не лише про людське око, щоб людям вподобатися, але у простоті серця, в Господнім страсі. <i>23</i>. Усе, що чините, робіть зо всього серця, як для Господа, не як для людей, <i>24</i>. знаючи, що приймете від Господа нагороду – насліддя. Служіте Господеві Христові! <i>25</i>. Кожен хто кривдить, одержить те саме, без огляду на особу. 
<p><i>1</i>. Пани, давайте слугам те, що справедливе й належне, знаючи, що й ви маєте пана на небі.
<p><i>Свщнмч: Євр. 334 зач.</i><p><b>Послання Апостола Павла до Євреїв 13, 7-16.</b> 
<p><i>7</i>. Браття, пам’ятайте про наставників ваших, які звіщали вам слово Боже, і, дивлячись уважно на кінець їхнього життя, наслідуйте їхню віру. <i>8</i>. Ісус Христос учора й сьогодні – той самий навіки.
<p><i>9</i>. Не дайте себе звести різними та чужими науками; воно бо добре укріпити серце благодаттю, не стравами, які не принесли ніякої користи тим, що їх тримались. <i>10</i>. У нас є жертовник, з якого не мають права їсти ті, що при наметі служать. <i>11</i>. Бо м'ясо тих звірят, кров яких первосвященик вносив у святиню за гріхи, палиться за табором. <i>12</i>. Тому й Ісус, щоб освятити народ власною кров'ю, страждав поза містом. <i>13</i>. Вийдімо, отже, до нього поза табір, несучи наругу його, <i>14</i>. бо ми не маємо тут постійного міста, але майбутнього шукаємо. <i>15</i>. За його посередництвом приносімо завжди Богові жертву хвали, тобто плід уст, які визнають його ім'я. <i>16</i>. Добродійства та взаємної щедроти не забувайте: такі бо жертви Богові приємні.
<p>__________</p>
<p><i>Алилуя, глас 2:</i> Уста праведного повчаться премудрости і язик його промовить суд <i>(Пс. 36,30)</i>.
<p><i>Стих:</i> Закон Бога його в серці його і не зупиняться стопи його <i>(Пс. 36,31)</i>.
<p>__________</p>
<p><i>Євангеліє: </i></p>
<p><i>Ряд.: Лк. 47 зач.</i><p><b>Євангеліє від Луки 9, 44-50.</b>
<p>Сказав Господь своїм учням:
<p><i>44</i>. – Затямте, собі, добре ці слова: Син чоловічий має бути виданий у руки людям.
<p><i>45</i>. Однак вони не розуміли цього слова; воно було від них окрите, так що вони його не могли збагнути, і боялися його питати про це слово.
<p><i>46</i>. І таке спало їм на думку: хто з них найбільший? <i>47</i>. Ісус, знаючи думки їхніх сердець, узяв малу дитину, поставив її біля себе <i>48</i>. і сказав їм:
<p>– Хто прийме цю малу дитину в моє ім'я, той мене приймає; а хто мене приймає, той приймає того, хто мене послав: бо хто найменший поміж усіма вами, той – великий.
<p>Хто не проти вас, той з вами
<p><i>49</i>. Озвався Іван і каже:
<p>– Наставниче, ми бачили одного, що твоїм ім'ям виганяв бісів, і ми йому заборонили, бо він не ходить з нами.
<p><i>50</i>. Ісус сказав до нього:
<p>– Не бороніть, бо хто не проти вас, той з вами.
<p><i>Свщнмч: Лк. зач. 67.</i><p><b>Євангеліє від Луки 12, 32-40.</b>
<p>Сказав Господь:
<p><i>32</i>. Не бійсь, мале стадо, бо вашому Отцеві подобалося дати вам царство. <i>33</i>. Продайте ваше майно й дайте милостиню; зробіть собі гамани, що не старіються, невичерпаний скарб на небі, де злодій приступу не має, ні міль не точить. <i>34</i>. Бо де скарб ваш, там і серце ваше буде.
<p><i>35</i>. Глядіть, щоб ваш стан був підперезаний, і свічники засвічені. <i>36</i>. І будьте як люди, що чекають пана свого, коли він вернеться з весілля, щоб йому негайно відчинити, як прийде й застукає. <i>37</i>. Щасливі ті слуги, яких він, прийшовши, застане несплячими! Істинно кажу вам: він підпережеться, посадить їх за стіл і, приступивши, почне їм служити. <i>38</i>. І як прийде о другій або о третій сторожі й так усе найде, щасливі вони. <i>39</i>. Збагніть це добре: коли б господар знав, о котрій годині прийде злодій, пильнував би й не дав би проламати стіни у своїм домі. <i>40</i>. І ви також будьте готові, бо не знаєте, о котрій годині син чоловічий прийде.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7)</i>. Алилуя, тричі.
<p>&nbsp;<hr />
<p><b>Кл. 3, 17 – 4, 1. «Усе, що тільки чините, робіть від душі, як для Господа, а не як для людей»</b>
<p>У нашому житті ми маємо перед собою реальних людей, реальні обставини, і в тих обставинах робимо реальні вчинки для тих чи тих людей. Але ці люди аж ніяк не випадкові в нашому житті – Бог їх нам дав. І немає різниці, з якими стосунками та в якій субординації ми з ними перебуваємо, апостол каже, щоб ми служили їм, як Господеві. 
<p>Уявімо на хвилину, яким би став цей світ, коли б ми служили одне одному як Господеві! Яке б ставлення не виявляли нам наші ближні, стараймося до кожного ставитися з думкою про Бога, який перший нас полюбив, ще коли ми були грішниками. Не чекаймо любові та добра від інших, пробуймо виконувати те, що каже апостол: чинити все, як для самого Господа, а не як для людей. <b>Тоді приймемо від Господа нагороду вічне життя – єдину нагороду, за яку варто змагатися в цьому земному житті!</b>
<p>&nbsp;
<p><b>Лк. 9, 44-50. «Хто найменший поміж усіма вами, той – великий».</b>
<p>Бог не потребує, щоб ми грали для Нього ролі – чи то праведників, чи то грішників. Господь потребує, щоб ми стали перед Ним у правді – такі, які ми є.
<p>Кожен із нас має якісь таланти, вони є даром Бога. Однак коли Господь закликає бути найменшим, то вказує, що, попри свою цінність в його очах, ми мусимо одночасно усвідомити і свою малість. Це не означає, що маємо поливати себе брудом, применшувати себе, – мусимо усвідомлювати, що наша велич залежить від того, наскільки Бог діє в нас. У грішнику Він не перестає діяти хоч би на один відсоток або навіть на одну десяту відсотка, а що більше наближаємося до Бога, то більше Він діє в нас. У житті кожного зі святих Господь діяв, умовно кажучи, на шістдесят, сімдесят, а то й на вісімдесят відсотків.
<p>Усвідомити власну меншість – це дати простір Божій величі діяти в нас. Адже недаремно співаємо в богослужіннях: «Дивний Бог у святих своїх». І як казав Йоан Предтеча: «Мені треба маліти, а Йому – рости».
<p><b>Тож даваймо Богові щораз більше можливостей діяти через нас!</b>
<p>&nbsp;<p><b>Владика Венедикт (Алексійчук)</b>