<p><strong>Листопад 26 (13) Неділя</strong></p>
<p><i>Неділя 25-та по Зісланні Святого Духа. Глас 8. Єв. 3.</i></p>
<p><strong>† Св. Йоана Золотустого, архиєп. Царгородського.</strong></p>
<hr />
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 8:</i> З висоти зійшов Ти, Милосердний,* погребення прийняв Ти тридневне,* щоб нас визволити від страстей.* Життя і воскресення наше,* Господи, слава Тобі.</p>
<p><i>Тропар, глас 8:</i> Уст твоїх благодать засяявши, як світлість вогню, вселенную просвітила, * не срібролюбія скарби світові придбала, * висоту смиренномудрія нам показала, * але, твоїми словами навчаючи, отче Йоане Золотоустий, * моли Слово, Христа Бога, щоб спаслися душі наші.</p>
<p><i>Кондак, глас 8: </i>Воскресиш з гробу,* умерлих воздвигнув Ти* і Адама воскресив Ти,* і Єва ликує в твоїм воскресенні,* і світу кінці торжествують* востання Твоє,* Многомилостивий.</p>
<p>Слава: <i>Кондак, глас 6:</i> З небес прийняв Ти божественну благодать * і твоїми устами навчаєш усіх поклонятися в Тройці єдиному Богу, * Йоане Золотоустий, всеблаженний, преподобний, достойно хвалимо Тебе, * бо Ти є наставник, тому що божественне являєш.</p>
<p>I нині: <i>Богородичний, глас 6:</i> Заступнице християн непостидна, * молитвенице до Творця незамінна, * не погорди голосами молінь грішників, * але випереди як благая з поміччю нам, що вірно співаємо Тобі: * поспішись на молитву і скоро прийди на моління, * заступаючи повсякчас, Богородице, тих, що почитають Тебе.</p>
<p><i>Прокімен, глас 8:</i> Помоліться і воздайте Господеві, Богу нашому <i>(Пс. 75,12).</i></p>
<p><i>Стих:</i> Відомий у Юдеї Бог, в Ізраїлі велике ім’я його <i>(Пс. 75,2).</i></p>
<p><i>Прокімен святого, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p>__________</p>
<p><i>Апостол: </i></p>
<p><i>Ряд.: Еф. 224 зач.</i><p><b>Послання Апостола Павла до Ефесян 4, 1-6.</b>
<p><i>1</i>. Браття, благаю вас я, Господній в'язень, поводитися достойно покликання, яким вас покликано, <i>2</i>. в повноті покори й лагідности, з довготерпеливістю, терплячи один одного в любові, <i>3</i>. стараючися зберігати єдність духа у зв'язку миру. <i>4</i>. Одне тіло, один дух, як і ви були покликані в одній надії вашого покликання. <i>5</i>. Один Господь, одна віра, одне хрищення! <i>6</i>. Один Бог і Отець усіх, що над усіма і через усіх, і в усіх.
<p><i>Свят.: Євр. 318 зач.</i><p><b>Послання Апостола Павла до Євреїв 7, 26 - 8, 2.</b>
<p><i>26</i>. Браття, такого нам годилось мати первосвященика: святого, невинного, непорочного, відлученого від грішників і вищого небес, <i>27</i>. який не має потреби, як ті первосвященики, щодня приносити жертви перше за власні гріхи і потім за гріхи народу, бо він зробив це раз, принісши себе самого в жертву. <i>28</i>. Закон бо настановляє первосвящениками людей, підлеглих немочі, а слово клятви, що було після закону, настановляє Сина, досконалого навіки.
<p><i>1</i>. Головне ж з того, що ми сказали: ми маємо такого первосвященика, який возсів на небі по правиці престола Величчя, <i>2</i>. служителя святині і справжнього на мету, що Господь спорудив, не чоловік. 
<p>__________</p>
<p><i>Алилуя, глас 8:</i> Прийдіте, возрадуємося Господеві, воскликнім Богу, Спасителеві нашому <i>(Пс. 94,1).</i></p>
<p><i>Стих:</i> Ідім перед лицем його з ісповіданням і псалмами воскликнім йому <i>(Пс.94,2).</i></p>
<p><i>Стих:</i> Уста праведного повчаться премудрости і язик його промовить суд <i>(Пс. 36,30).</i></p>
<p><i>Стих:</i> Закон Бога його в серці його і не зупиняться стопи його <i>(Пс. 36,31).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 53 зач.</i><p><b>Євангеліє від Луки 10, 25-37.</b>
<p><i>25</i>. Одного разу законник якийсь приступив до Ісуса, щоб його випробувати й каже:
<p>– Учителю, що мені робити, щоб вічне життя осягнути?
<p><i>26</i>. Ісус мовив до нього:
<p>– В законі що написано? Як там читаєш?
<p><i>27</i>. Озвався той і каже:
<p>– Люби Господа, Бога твого, всім серцем твоїм, усією душею твоєю і всією силою твоєю і всією думкою твоєю; а ближнього твого, як себе самого.
<p><i>28</i>. – Відповів єси добре; – сказав йому, – роби це й будеш жити.
<p><i>29</i>. Та той, бажаючи себе самого виправдати, каже до Ісуса:
<p>– Хто мій ближній?
<p><i>30</i>. Ісус мовив, кажучи:
<p>Один чоловік спускався з Єрусалиму до Єрихону й попав розбійникам у руки, що його обдерли й побили тяжко, і пішли геть, зоставивши його півмертвого. <i>31</i>. Припадково ішов якийсь священик тією дорогою; побачив він його, минув і пішов далі. <i>32</i>. Так само й левіт прийшов на те місце, глянув на нього і пройшов мимо. <i>33</i>. Але один самарянин, що був у дорозі, надійшов на нього і, побачивши його, змилосердився. <i>34</i>. Приступив він до нього, перев'язав йому рани, полив їх оливою і вином; потім посадив його на свою скотину, привів до заїзду й доглянув його. <i>35</i>. На другий день він вийняв два динарії, дав їх господареві й мовив: доглядай його, і те, що витратиш на нього більше, я заплачу тобі, коли вернуся.
<p><i>36</i>. Хто з оцих трьох, на твою думку, був ближнім тому, що попав розбійникам у руки?
<p><i>37</i>. Він відповів:
<p>– Той, хто вчинив над ним милосердя.
<p>Тоді Ісус сказав до нього:
<p>– Іди і роби ти так само.
<p><i>Свят.: Йо. 36 зач.</i><p><b>Євангеліє від Йоана 10, 9-16.</b>
<p>Сказав Господь юдеям, які до нього прийшли:
<p><i>9</i>. Я – ворота. Хто ввійде через мене, спасеться. Він увійде, вийде і найде пасовисько. <i>10</i>. Злодій не приходить, хіба щоб красти, вбивати, вигублювати. Я прийшов, щоб мали життя і мали його вповні. <i>11</i>. Я – добрий пастир. Добрий пастир життя своє дав за овець. <i>12</i>. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. <i>13</i>. Наймит же втікає, бо він наймит і не дбає про вівці. <i>14</i>. Я – добрий пастир і знаю моїх, і мої мене знають. <i>15</i>. Отець мій знає мене, і я знаю Отця; я життя моє кладу за мої вівці.
<p><i>16</i>. Ще й інші вівці маю, що не з цієї кошари; і їх мушу привести: вони почують мій голос, і буде одне стадо й один пастир. 
<p>__________</p>
<p><i>Причасний, глас 8:</i> Хваліте Господа з небес, хваліте його в вишніх <i>(Пс. 148,1).</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Еф. 4, 1–6. «Терплячи один одного в любові» </b>
<p>Ми завжди прагнемо, щоб змінилися ми, все для цього робимо. Також очікуємо, щоб змінилися інші, навіть стараємося їх змінювати, якось їм допомагати, впливати, але часто це не дає якихось результатів. Інші так само прагнуть змінити нас, нам у чомусь допомогти, і також їм це не одразу вдається. Тому апостол вказує на цю площину стосунків – терпіти одне одного в любові, терпеливо прийняти одне одного. 
<p>Це дуже важливо для наших стосунків, бо ж Господь довготерпеливий і «довго терпить» всіх нас. Господь не кидає одразу з неба каміння чи громи, коли ми чинимо якісь неправильні кроки, або ж робимо якісь гріхи. Він любить нас і очікує нашої зміни. Так само і ми повинні наслідувати Господа у наших стосунках – любов’ю покривати гріхи одні до одних, терпеливо приймати одне одного, бо кожен із нас потребує часу, щоби змінитися, наблизитись до Господа. 
<p><b>«Бог полюбив нас, коли ми були ще грішниками», відтак стараймося приймати і любити своїх ближніх, попри їхні недосконалості!</b>
<p>&nbsp;
<p><b>Лк. 10, 25-37. «“Хто з оцих трьох, на твою думку, був ближнім тому, що потрапив розбійникам у руки?” Він відповів: “Той, хто вчинив над ним милосердя”»</b>
<p>Напевно, не було такого дня в житті будь-кого з нас, коли б ми не мали нагоди чинити милосердя. Бог завжди посилає нам такі ситуації, де ми можемо виявити своє милосердя, тим самим уподібнюючись до Нього – який один є досконало милосердним!
<p>Звичайно, бути милосердним непросто, особливо тоді, коли перед нами людина, яка, за нашими мірками, на це милосердя не заслуговує. Однак як часто ми самі не заслуговуємо на Боже милосердя… Але як гаряче у своєму серці ми цього Божого милосердя прагнемо!
<p>Тому істинно милосердними можемо бути тоді, коли пам’ятаємо, що ми теж не завжди заслуговуємо на милосердя нашого Господа, але Він все ж милосердиться над нами.
<p>Якщо хочемо бути його дітьми, то маємо так само великодушно виявляти милосердя до інших, як це робить Він. Чинити милосердя тому, хто нам зробив щось добре, хто сказав добре слово, хто закрив очі на наші недоліки. Як також чинити милосердя тому, хто сказав нам неправду, хто підвів нас, хто повівся з нами несправедливо. 
<p>Так, як ми чекаємо на Боже милосердя й милосердя від ближнього, так і ближній чекає, що ми будемо до нього милосердні. <b>Бог очікує, що це милосердя, яке Він виявляє до нас, ми подаруємо ближнім!</b>
<p>&nbsp;<p><b>Владика Венедикт (Алексійчук)</b>