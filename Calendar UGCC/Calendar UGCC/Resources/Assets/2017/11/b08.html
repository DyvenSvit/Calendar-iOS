<p><b>Листопад 8 (26) Середа</b></p>
<p><b>† Св. і славного влкмч. Димитрія Мироточця.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 3:</i> Як великого поборника в бідах знайшла Тебе вселенна, страстотерпче; * Ти перемагаєш народи, бо, як скинув Ти Лієву гординю * і на подвиг сміливим учинив Ти Нестора, * так, святий Димитріє, молися Христу Богу, * дарувати нам велику милість.</p>
<p>Слава: <i>Кондак, глас 2:</i> Крови Твоєї струями, Димитріє, Бог Церкву обагрив, * давши Тобі кріпость непобідиму і зберігаючи град твій непошкодженим, * бо Ти – його твердиня.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив той, * хто вселився в утробу приснодівственну.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: </i></p>
<p><i>Ряд.: 1 Сол. 264 зач.</i><p><b>Перше Послання Апостола Павла до Солунян 2, 1-8.</b>
<p><i>1</i>. Браття, знаєте, що наш прихід до вас не був даремний; <i>2</i>. але хоч ми перед тим зазнали страждань та зневаг, як вам відомо, у Филиппах, Бог наш дав нам сміливість проповідувати вам Боже євангеліє з великим змаганням. <i>3</i>. Бо наша проповідь не має в собі ні облуди, ні нечистоти, ні підступу. <i>4</i>. Але як Бог, найшовши нас гідними доручив нам євангеліє, так ми говоримо, стараючись подобатися не людям, але Богові, який випробовує серця наші. <i>5</i>. Та й не було в нас ніколи лестивого слова, як знаєте, ані зажерливости, Бог тому свідок. <i>6</i>. Ми не шукали від людей слави, ні від вас, ні від інших, <i>7</i>. хоч і могли б як апостоли Христа бути вам тягарем. Навпаки, ми були лагідні між вами. Як годувальниця піклується своїми дітьми, <i>8</i>. так і ми, з палкого до вас почуття, раді були уділити вам не лише Боже євангеліє, але й від себе наші душі; такими дорогими ви нам стали. 
<p><i>Влкмч.: 2 Тим. 292 зач.</i><p><b>Друге Послання Апостола Павла до Тимотея 2, 1-10.</b>
<p><i>1</i>. Сину Тимотею, зміцнюйся у благодаті, що в Христі Ісусі. <i>2</i>. Що ти чув від мене при багатьох свідках, те передай вірним людям, які будуть здібні й інших навчити. <i>3</i>. Перенось, отже, зо мною труди як добрий воїн Христа Ісуса. <i>4</i>. Ніякий вояк не встряває у справи життя цього, як хоче догодити тому, хто його найняв на службу. <i>5</i>. І коли хто бореться, не отримує вінка, як не бореться згідно з правилами. <i>6</i>. Хліборобові, що працює, належиться перша частка у плодах. <i>7</i>. Зрозумій, що кажу, і Господь дасть тобі розуміння у всьому.
</p><p><i>8</i>. Пам'ятай про Ісуса Христа, що воскрес із мертвих, з роду Давида, згідно з моїм євангелієм, <i>9</i>. за яке я страждаю аж до кайданів, немов злочинець. Але слова Божого зв'язати не можна. <i>10</i>. Тому все терплю ради вибраних, щоб і вони осягли спасіння, що в Христі Ісусі, з вічною славою.</p></div>
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс 91,13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс.91,14).</i></p>
<p>__________</p>
<p><i>Євангеліє: </i></p>
<p><i>Ряд.: Лк. 56 зач.</i><p><b>Євангеліє від Луки 11, 9-13.</b>
<p><i>9</i>. Сказав Ісус своїм учням: просіть, і дасться вам; шукайте, і найдете; стукайте, і відчинять вам. <i>10</i>. Кожний бо, хто просить, одержує, хто шукає, находить, і тому, хто стукає, відчиняють.
<p><i>11</i>. Котрий із вас, батьків, коли син проситиме в нього хліба, дасть йому камінь? Або коли попросить риби, замість риби дасть йому гадюку? <i>12</i>. Або коли яйце попросить, дасть йому скорпіона?
<p><i>13</i>. Отак коли ви, бувши злими, умієте давати дітям вашим добрі дари, оскільки більш Отець небесний дасть Святого Духа тим, що у нього просять.
<p><i>Влкмч.: Йо. 52 зач.</i><p><b>Євангеліє від Йоана 15, 17 - 16, 2.</b>
<p>Сказав Господь своїм учням:
</p><p><i>17</i>. Це вам заповідаю: щоб ви любили один одного.
</p><p><i>18</i>. Вас ненавидить світ – знайте, що він мене перше, ніж вас, ненавидів. <i>19</i>. Як би ви були від світу, світ своє любив би. А що ви не від світу, бо я вибрав вас від світу, тому світ вас ненавидить. <i>20</i>. Згадайте слово, що я був сказав вам: слуга не більший від пана свого. Якщо переслідували мене, переслідуватимуть і вас; і якщо слово моє зберігали, зберігатимуть і ваше. <i>21</i>. Та все те робитимуть вам за моє ім'я, не знають бо того, хто послав мене. <i>22</i>. Якби я не прийшов був і не говорив до них, гріха не мали б. Але тепер вони виправдання за їхній гріх не мають. <i>23</i>. Хто ненавидить мене, і Отця мого ненавидить. <i>24</i>. Якби я не чинив був серед них діл, яких ніхто інший не чинив, гріха не мали б. Тепер же й бачили й зненавиділи – і мене й Отця мого. <i>25</i>. Але щоб здійснилося слово, що написане в законі їхньому: ненавиділи вони мене без причини. <i>26</i>. Як прийде Утішитель, якого зішлю вам від Отця, Дух істини, який від Отця походить, він свідчитиме про мене. <i>27</i>. Та й ви свідчитимете, бо ви зо мною від початку.
</p><p><i>1</i>. Сказав я вам те, щоб ви не зневірилися. <i>2</i>. Вас виключать із синагог, і настане година, коли кожен, хто вас убиватиме, гадатиме, що служить Богові. </p>
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Сл. 2, 1–8. «Стараючись подобатися не людям, а Богові»</b>
<p>Часто ми дбаємо про те, щоб люди про нас говорили добре, дбаємо про те, щоб якнайкраще виглядати в очах ближніх, особливо тих, яких які важливі для нас. Іноді буває так, що ми граємо роль, думаючи, як би краще виглядати в очах інших, замість того, щоб просто жити і бути собою. Це попереднє не може бути двигуном всього життя, бо ми роздвоїмося та не встоїмося.
<p>Що Бог би сказав, чи подобається наше життя Йому, як наші вчинки виглядають у Божих очах? <b>Якщо у присутності поважних людей ми змінюємо свою поведінку, а забуваємо, що завжди перебуваємо у присутності Божій, то кому ми тоді стараємось сподобатись?</b>
<p>&nbsp;
<p><b>Лк. 11, 9-13. «Коли ви, злими бувши, умієте давати дітям вашим дари добрі, оскільки більше Отець Небесний дасть Святого Духа тим, що у Нього просять!»</b>
<p>У житті буває так, що іноді люди, які нас оточують, наші близькі чи рідні, в одних випадках йдуть нам назустріч, допомагають, сприяють, підтримують нас, а в інших – навпаки, можливо, через якесь пережиття чи настрій, можуть нам відмовити або навіть завдати болю, відповісти різко чи категорично.
<p>Господь же є Той, який завжди й повсякчас прагне людині добра. Бог є сталий, тому не може міняти своїх позицій, бути під впливом чогось, наприклад нашого гріха чи доброго вчинку. Творець всесвіту завжди один і той самий. Як каже Євангеліє, Він є добрий. Тому маємо пам’ятати про цю Божу доброту, Божу любов, і <b>маємо вірити, що все, що дає нам Господь у нашому житті, Він дає нам виключно для нашого добра, для нашої користі, для нашого освячення і спасення!</b>
<p>&nbsp;<p><b>Владика Венедикт (Алексійчук)</b>