<p><b>Листопад 15 (2) Середа</b></p>
<p>Свв. мчч. Ахиндина, Пигасія, Афтонія, Єлпидифора й Анемподиста.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм * охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці: </i>Величає душа моя Господа і возрадувався дух мій у Бозі, Спасі моїм. <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди. <i>(Лк. 1,48).</i></p>
<p>__________</p>
<p><i>Апостол: 1 Сол. 269 зач.</i></p>
<p><b>Перше Послання Апостола Павла до Солунян 4, 1-12.</b>
<p><i>1</i>. Браття, просимо вас і благаємо в Господі Ісусі: як ви від нас навчилися, як треба жити, щоб бути угодним Богові, і як ви вже живете, так поступайте наперед дедалі більше. <i>2</i>. Ви бо знаєте, які накази ми дали вам від Господа Ісуса. <i>3</i>. Така бо воля Божа: святість ваша – щоб ви стримувались від розпусти, <i>4</i>. щоб кожний з вас умів тримати своє тіло у святості й пошані, <i>5</i>. не в похотливій, як погани, що не знають Бога; <i>6</i>. не чиніть насильства ні кривди в цій справі своєму братові, бо Господь за все те відплачує, як ми про це вам уже казали та свідчили. <i>7</i>. Бо Бог нас покликав не до нечистоти, але до святости. <i>8</i>. Тому, отже, хто на це не вважає, той не чоловіка зневажає, але Бога, що дає нам свого Святого Духа.
<p><i>9</i>. Щождо братньої любови, ви не потребуєте, щоб до вас писати: самі бо ви навчилися від Бога любити один одного <i>10</i>. і це чините супроти всіх братів по всій Македонії. Та ми благаємо вас, брати, простувати в цьому наперед дедалі більше. <i>11</i>. Старайтеся пильно жити спокійно, займатися кожен своїми справами та працювати власними руками, як ми вам були сказали; <i>12</i>. і щоб ви поводилися чесно супроти тих, що зовні, і ні в чому не зазнавали нестачі.
<p>__________</p>
<p><i>Алилуя, глас 8:</i> Слухай, дочко, і споглянь, і прихили вухо Твоє. <i>(Пс. 44,11) </i></p>
<p><i>Стих:</i> Лицю Твоєму помоляться багаті народи. <i>(Пс. 44,13)</i></p>
<p>__________</p>
<p><i>Євангеліє: Лк. 61 зач.</i></p>
<p><b>Євангеліє від Луки 11, 42-46.</b>
<p>Сказав Господь до юдеїв, які до нього прийшли:
<p><i>42</i>. Горе вам, фарисеї, бо ви даєте десятину з м'яти, рути та всякої городини, але занедбуєте правосуддя й любов Божу! І це треба було робити, і того не лишати.
<p><i>43</i>. Горе вам, фарисеї, що любите перші місця в синагогах та привітання на майданах.
<p><i>44</i>. Горе вам, бо ви – немов гроби непомітні, по яких люди зверху ходять і не знають того.
<p><i>45</i>. Озвавсь тоді один із законовчителів:
<p>– Учителю, кажучи це, ти й нас ображаєш.
<p><i>46</i>. Він відповів:
<p>– Горе й вам, законовчителям, бо ви накладаєте на людей тягарі, які важко носити, самі ж до тих тягарів і пальцем не доторкаєтеся.
<p>__________</p>
<p><i>Причасний:</i> Чашу спасення прийму і ім’я Господнє призову. <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>1 Сл. 4, 1–12. «Це ж бо воля Божа: святість ваша»</b>
<p>Знаємо, що наш Бог – святий, а ми, які сотворені на образ Божий, також маємо бути святими. Але часто ми дбаємо не про святість, яка нас вподібнює до Господа, а про те, щоб лише позбутися гріха, який нас обтяжує. Ми частіше йдемо до сповіді, бо наші гріхи нас мучать, а не тому, що ми образили Бога. Але такий наш підхід немає нічого спільного зі святістю.
<p>Бог закликає до святості, яка має стати постійним нашим станом. Господь каже про свою волю на те, щоб ми були святими, як Він. Бути досконалим, праведним – це те, заради чого створена кожна людина. Святі люди – ті, які реалізували святість у своєму житті, тобто, святі – це нормальні люди. <b>Отже, бути святим – це бути собою, функціонувати згідно з Господнім задумом що до нас, жити Богом і для Бога!</b>
<p>&nbsp;
<p><b>Лк. 11, 42-46. «Занедбуєте правосуддя і любов Божу!»</b>
<p>Часто люди носять у собі болі, образи, згадують, хто повівся з ними несправедливо. З іншого боку, очікують, щоб хтось зауважив й оцінив їхні заслуги, сказав до них добре слово. Ми, як люди, потребуємо уваги, доброти й любові від інших людей. Але всього того, що потребую я, потребують і мої ближні.
<p>Тому замість згадувати, що інші нам не зробили доброго чи, навпаки, що зробили поганого, маємо передусім з’ясувати, наскільки ми самі даруємо любов кожній людині, яку зустрічаємо на своїй дорозі! <b>А через це, наскільки ми кожній людині даруємо Бога? </b>
<p>&nbsp;<p><b>Владика Венедикт (Алексійчук)</b>