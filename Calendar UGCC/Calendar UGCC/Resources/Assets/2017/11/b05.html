<p><strong>Листопад 5 (23) Неділя</strong></p>
<p><i>Неділя 22-га по Зісланні Святого Духа. Глас 5. Єв. 11.</i></p>
<p><span>Св. ап. Якова, по плоті брата Господнього.</span></p>
<hr />
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 5:</i> Собезначальне Слово Отцю і Духові,* від Діви роджене на спасення наше,* оспіваймо, вірні, і поклонімся,* бо благоволив плоттю зійти на хрест* і смерть перетерпіти, і воскресити умерлих* славним воскресенням своїм.</p>
<p>Слава:<i> Кондак, глас 5:</i> До аду, Спасе мій, зійшов Ти* і врата сокрушив Ти як всесильний,* умерлих як Творець воскресив з собою* і смерти жало сокрушив Ти,* і Адам від клятви ізбавився, Чоловіколюбче.* Тому і всі зовемо: Спаси нас, Господи.</p>
<p>І нині:<i> Богородичний, глас 5:</i> Радуйся, двері Господні непроходимі,* радуйся, стіно і покрове тих, що прибігають до Тебе,* радуйся, пристане, бурями не навіщувана* і подружжям незаймана, що родила плоттю Творця твого і Бога.* Молитись не переставай за тих, що оспівують* і поклоняються різдву Твоєму.</p>
<p><i>Прокімен, глас 5: </i>Ти, Господи, захорониш нас і збережеш нас від роду цього і повік <i>(Пс. 11,8).</i></p>
<p><i>Стих:</i> Спаси мене. Господи, бо не стало праведного <i>(Пс. 11,2).</i></p>
<p>__________</p>
<p><i>Апостол: Гал. 215 зач.</i></p>
<p><b>Послання Апостола Павла до Галатів 6, 11-18.</b>
</p><p><i>11</i>. Браття, гляньте, якими буквами пишу вам власною рукою. <i>12</i>. Ті, що хочуть похвалятися, що вони гарні тілом, силують вас обрізатися, щоб тільки уникнути переслідування за хрест Христа. <i>13</i>. Бо навіть обрізані, не зберігають закону, але хочуть, щоб ви обрізувалися, щоб їм хвалитися вашим тілом. <i>14</i>. Мене ж не доведи, Боже, чимсь хвалитися, як тільки хрестом Господа нашого Ісуса Христа, яким для мене світ розп'ятий і я – світові; <i>15</i>. бо ні обрізання, ні необрізання є чимсь, але нове сотворіння. <i>16</i>. На всіх тих, що ходитимуть за цим правилом, мир і милосердя на них і на Ізраїля Божого.
</p><p><i>17</i>. А втім, віднині нехай ніхто мені не завдає клопоту, бо я ношу на моїм тілі рани Ісуса.
</p><p><i>18</i>. Благодать Господа нашого Ісуса Христа нехай буде з вашим духом, брати. Амінь.</p>
<p>__________</p>
<p><i>Алилуя, глас 5:</i> Милості твої, Господи, повік оспівуватиму, сповіщу з роду в рід істину твою устами моїми <i>(Пс. 88,2).</i></p>
<p><i>Стих:</i> Бо сказав Ти: Повік милість збудується, на небесах приготовиться істина твоя <i>(Пс. 88,3).</i></p>
<p>__________</p>
<p><i>Євангеліє: Лк. 83 зач.</i></p>
<p><b>Євангеліє від Луки 16, 19-31.</b>
<p>Сказав Господь притчу оцю:
<p><i>19</i>. Був один багатий чоловік, що одягавсь у кармазин та вісон і бенкетував щодня розкішно. <i>20</i>. Убогий же якийсь, на ім'я Лазар, лежав у нього при воротах, увесь у струпах; <i>21</i>. він бажав насититися тим, що падало в багатого зо столу, і пси приходили й лизали його рани. <i>22</i>. Та сталося: помер убогий, і ангели понесли його на лоно Авраама. Помер також багатий, і його поховали. <i>23</i>. В аді, терплячи тяжкі муки, він підвів очі й побачив здалека Авраама та Лазара на його лоні <i>24</i>. і закричав уголос:
<p>– Отче Аврааме, змилуйся надо мною, пошли Лазара, нехай умочить у воду кінець пальця й закропить язик мій, бо я мучусь в цім полум'ї!
<p><i>25</i>. Авраам же промовив:
<p>– Згадай, мій сину, що ти одержав твої блага за життя свого так само, як і Лазар свої лиха. Отже, тепер він тішиться тут, а ти мучишся. <i>26</i>. А крім того всього, між нами й вами вирита велика пропасть, і ті, що хотіли б перейти звідси до вас, не можуть, ані звідти до нас не переходять.
<p><i>27</i>. Сказав багатий:
<p>– Отче, благаю тебе, пошли його в дім батька мого: <i>28</i>. я маю п'ять братів, нехай він їм скаже, щоб і вони не прийшли на це місце муки.
<p><i>29</i>. Авраам мовив:
<p>– Мають Мойсея і пророків; нехай їх слухають.
<p><i>30</i>. Той відповів:
<p>– Ні, отче Аврааме, але коли до них прийде хто з мертвих, вони покаються. <i>31</i>. Авраам відізвавсь до нього:
<p>– Як вони не слухають Мойсея і пророків, хоча б і хто воскрес з мертвих, не повірять.
<p>__________</p>
<p><i>Причасний, глас 5:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>Гл. 6, 11–18. «Мене ж не доведи, Боже, чимось хвалитися, як тільки хрестом Господа нашого Ісуса Христа»</b>
<p>Коли дивитися на тогочасний світ, хрест – місце ганьби, місце смерті злочинців, до яких був зарахований також Ісус Христос. Ніколи в нашому житті ми не надаємо аж великої пошани місцю, де загинула наша близька, рідна, важлива для нас людина. Це місце для нас – місце втрати, смерті.
<p>Хрест – це теж місце смерті. Але не тільки людської смерті, а й перемоги життя над смертю. Це місце, де Ісус Христос обдаровує нас життям вічним. Це місце смерті Ісуса Христа, і місце народження нас до життя вічного. 
<p>Саме тому апостол каже, що він буде хвалитися хрестом як місцем, де він стає учасником Царства Небесного. <b>Хай Господь дасть нам мудрість поцінувати хрест Господній як місце нашого освячення і спасення!</b>
<p>&nbsp;
<p><b>Лк. 16, 19-31. «Навіть коли хто воскресне з мертвих, не повірять».</b>
<p>У притчі про вбогого та багача бачимо, що Лазар, який на землі перетерпів невигоди й труднощі, удостоюється радості у вічності, а багач, який уже мав свою радість і своє щастя на землі, у вічності отримує терпіння. Коли ж багач розуміє всю незворотність своєї ситуації і просить можливості попередити своїх рідних, щоб інакше жили на землі, то на це чує відповідь. «Навіть якби хто з мертвих воскрес – не повірять».
<p>Господь завжди промовляє до нас. У кожній ситуації нашого життя Бог хоче щось нам сказати. Чи це хвороби, чи невдачі, чи якість труднощі та непорозуміння – через них Бог промовляє до нас, на щось хоче звернути увагу. Маємо чувати й бути уважними до всіх ситуацій і подій, які з нами трапляються: що Бог прагне промовити всім цим? 
<p><b>Бог, який є любов’ю, завжди має що нам сказати!</b> 
<p>&nbsp;<p><b>Владика Венедикт (Алексійчук)</b>