<p><strong>Листопад 19 (6) Неділя</strong></p>
<p><i>Неділя 24-та по Зісланні Святого Духа. Глас 7. Єв. 2.</i></p>
<p><span>Св. Павла, архиєп. Царгородського, ісп.</span></p>
<hr />
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Розрушив Ти хрестом твоїм смерть,* створив Ти розбійникові рай,* мироносицям плач перемінив єси,* і апостолам проповідати повелів єси,* що воскрес Ти, Христе Боже,* даючи світові велику милість.</p>
<p>Слава:<i> Кондак, глас 7:</i> Вже більше влада смертна не зможе людей держати,* Христос бо зійшов, сокрушаючи й розоряючи сили її.* Зв’язується ад,* пророки согласно радуються,* представ Спас, мовлячи тим, що в вірі:* Вийдіть, вірні, у воскресення.</p>
<p>І нині: <i>Богородичний, глас 7:</i> Як скарбниця нашого воскресення* тих, що на Тебе надіються, Всепіта,* виведи з рова і глибин прогрішень,* бо Ти спасла єси винних у грісі,* родивши спасення наше.* Ти перед різдвом – Діва* і в різдві – Діва,* і по різдві дальше пробуваєш Діва.</p>
<p><i>Прокімен, глас 7:</i> Господь кріпость людям своїм дасть, Господь благословить людей своїх миром <i>(Пс. 28,11).</i></p>
<p><i>Стих:</i> Принесіть Господеві, сини божі, принесіть Господеві молодих баранців <i>(Пс. 28,11).</i></p>
<p>__________</p>
<p><i>Апостол: Еф. 221 зач.</i></p>
<p><b>Послання Апостола Павла до Ефесян 2, 14-22.</b>
<p><i>14</i>. Браття, Христoс — наш мир, він, що зробив із двох одне, зруйнувавши своїм тілом стіну, що була перегородою, тобто ворожнечу, <i>15</i>. і скасував закон заповідей своїми постановами на те, щоб із двох зробити в собі одну нову людину, вчинивши мир між нами, <i>16</i>. і щоб примирити їх обох в однім тілі з Богом через хрест, убивши на ньому ворожнечу. <i>17</i>. Він прийшов і благовістив мир вам, що були далеко, і мир тим, що були близько; <i>18</i>. бо через нього, одні й другі, маємо доступ до Отця в однім Дусі.
<p><i>19</i>. Отже, ви не чужинці більше і не приходні, але співгромадяни святих і домашні Божі, <i>20</i>. збудовані на підвалині апостолів і пророків, а наріжним каменем – самим Ісус-Христом. <i>21</i>. На ньому вся будівля, міцно споєна, росте у святий храм у Господі; <i>22</i>. на ньому ви теж будуєтеся разом на житло Бога в Дусі.
<p>__________</p>
<p><i>Алилуя, глас 7:</i> Благо є сповідуватися Господеві і співати імені Твоєму, Всевишній <i>(Пс. 91,2).</i></p>
<p><i>Стих:</i> Сповіщати зарання милість твою і істину твою на всяку ніч <i>(Пс. 91,3).</i></p>
<p>__________</p>
<p><i>Євангеліє: Лк. 39 зач. </i></p>
<p><b>Євангеліє від Луки 8, 41-56.</b>
<p><i>41</i>. В той час один чоловік приступив до Ісуса, Яір на ім'я, що був головою синагоги. Припавши до ніг Ісуса, він став просити зайти до нього в хату, <i>42</i>. бо була в нього дочка одиначка, яких дванадцять років, і вона вмирала. І як він ішов туди, люди тиснулися до нього.
<p><i>43</i>. Аж тут якась жінка, що була хвора дванадцять років на кровотечу й витратила на лікарів увесь свій прожиток, і ніхто з них не міг її зцілити, <i>44</i>. підійшовши ззаду, доторкнулась краю його одежі і вмить стала здоровою – спинилась її кровотеча. <i>45</i>. Ісус спитав:
<p>– Хто доторкнувся мене?
<p>А що всі відпекувались, Петро мовив:
<p>– Наставниче, люди коло тебе товпляться й тиснуться!
<p><i>46</i>. Ісус сказав:
<p>– Хтось доторкнувся до мене, бо я чув, як сила вийшла з мене.
<p><i>47</i>. Побачивши жінка, що не втаїться, тремтячи підійшла й упавши йому до ніг, призналася перед усіма людьми, чому до нього доторкнулась і як негайно одужала. <i>48</i>. Сказав їй Ісус:
<p>– Дочко, віра твоя спасла тебе, іди в мирі!
<p><i>49</i>. Він говорив іще, як ось приходить хтось від голови синагоги й каже:
<p>– Твоя дочка померла, не турбуй більш учителя.
<p><i>50</i>. Ісус почувши це, озвавсь до нього:
<p>– Не бійся, тільки віруй, і вона спасеться.
<p><i>51</i>. Прийшовши до хати, він не пустив нікого з собою всередину, крім Петра, Івана та Якова з батьком та матір'ю дитини. <i>52</i>. Всі плакали за нею й голосили. Він мовив:
<p>– Не плачте, вона не вмерла, вона спить.
<p><i>53</i>. Ті сміялися з нього, бо знали, що вмерла. <i>54</i>. Тоді він узяв її за руку й голосно промовив:
<p>– Дівчино, пробудися!
<p>І дух її вернувсь до неї, і вона вмить встала. Він велів дати їй їсти. <i>56</i>. Батьки ж її були здивовані вельми, та наказав їм нікому не говорити, що сталося.
<p>__________</p>
<p><i>Причасний:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>Еф. 2, 14–22. «Ви більше не чужинці і не приходні, а співгромадяни святих і домашні Божі»</b>
<p>У цьому світі людина як правило прагне займати різні становища, більше чи менше впливові. Вона завжди прагне утвердитися, хоче щоб її зауважили інші. Однак Господь вказує, що важливе зовсім інше: ми не чужинці, приходні, які мають хвилюватися за своє земне становище, а ми є співгромадяни святих, співгромадяни, учасники Царства Божого.
<p>І це співгромадянство має кожна людина, яка живе на землі, бо своєю смертю та воскресінням Господь робить усіх учасниками Царства Небесного. <b>Але це громадянство, як і громадянство будь-якої країни, теж треба спершу прийняти, а тоді за цим небесним громадянством жити.</b>
<p>&nbsp;
<p><b>Лк. 8, 41-56. «Дочко, віра твоя спасла тебе!»</b>
<p>Коли уважніше приглянемося до Євангелія, то можемо зауважити, що навколо Ісуса Христа ходили великі натовпи людей. Можна лише припускати, чому їх було так багато. Хтось прийшов з цікавості, хтось – тому, що бачив, що Він поважна особа, і хотів бути ближче до Нього. Хтось – ще з інших якихось мотивів, усвідомлених чи не усвідомлених. Але, напевно, мало було тих людей, які усвідомлювали, що Ісус Христос є Господь, а Господь може творити чуда.
<p>Тому в Євангелії серед тих тисяч людей бачимо небагатьох, які зцілювалися. А зцілювала їх саме їхня віра. Бог міг оздоровлювати тисячі цих людей, але зцілювалися одиниці – саме ті, хто приходив з вірою. Бачимо, що ця жінка серед юрби людей, які штовхали Христа, одна-єдина «доторкнулася» вірою.
<p>Як і в нашому житті: ми, здавалось би, часто приходимо до Бога, але чи доторкаємося з довірою до Нього? Бог «потребує» нашої довіри, аби щось нам дати. <b>Бог може все, але може все лише через нашу віру!</b> 
<p>&nbsp;<p><b>Владика Венедикт (Алексійчук)</b>