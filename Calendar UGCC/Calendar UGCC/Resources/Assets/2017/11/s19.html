<p><b>Во святих отця нашого Павла, архиепископа Царгородського, ісповідника</b></p> 
<p><i>Тропар, глас 3:</i> Божественної віри ісповіданням,* тебе, ревного священика, Церква показала, як другого Павла.* Кличе з тобою і Авель до Господа,* і кров Захарії праведна:* Отче преподобний, Христа Бога моли, щоб дарував нам велику милість. </p>
<p><i>Кондак, глас 2: </i>Засяяв на землі, як зірка небосяйна,* просвітлюючи Церкву православну нині,* що за неї постраждав ти і душу твою, Павле, за неї положив.* І як Захарії та Авеля, так і твоя кров ясно кличе до Господа.</p>
<p>Житіє святого Павла, архиепископа Царгородського, дуже нагадує житіє святого Атанасія Великого. Вони обидва страждали в той самий час, обидва сміливо обороняли Христову Церкву і їхні життєві шляхи були пов’язані між собою.</p> <p>Ми вже знаємо, що Перший Вселенський собор в Нікеї (325 р.) засудив єресь Арія. Але аріяни знайшли підхід до Костянтина Великого, і той, щиро їм повіривши, став їх прихильником, а вірних католиків почав уважати ворохобниками і такими, що виступають проти Христової Церкви. Коли ж у Царгороді помирав владика Олександр, то перед смертю порадив вірним вибрати своїм наступником Павла, якого через злобу аріянина Євсевія Никомидійського ще в 336 р., коли той був лише дияконом, відправили у вигнання до Понту за його сміливий виступ в обороні святої віри. Після смерти святого Олександра, хоч аріяни хотіли конче поставити владикою Царгорода Македонія, здібного, але безбожного свого прихильника, духовенство й народ Царгорода таки вибрали святого Павла і той 340 р. обійняв владичий престол.</p> <p>Та аріяни не опускали рук. Правив тоді державою син Костянтина Великого Констанцій, їхній прихильник. У тому часі він зазвичай перебував в Антіохії. Та, підбурений аріянами, він прибув до Царгорода і велів скликати лжесобор аріянських прихильників, на якому архиєпископа Павла незаконно позбавили владичого престолу, а замість нього імператор посадив Євсевія Никомидійського. Святий Павло вирушив до Риму і там зустрівся зі святим Атанасієм Великим, який прибув до папи Римського у тій самій справі – шукати справедливости. Його також, вчинивши насильство, злобні аріяни прогнали з владичого престолу. Папа Юлій І (337-352) на соборі єпископів засвідчив правдивість їхніх урядів, привселюдно визнав невинність двох святих ісповідників – Атанасія і Павла – та велів їм повертатися до своїх єпархій.</p> <p>Святий Павло повернувся до Царгорода (341 р.), а оскільки тоді саме помер безбожний Євсевій, то він без великих труднощів повернув собі владичий престол. Та аріяни у своїй затятості знову спротивилися цьому й оголосили, що їх єпископом є Македоній. Народ уже не міг більше терпіти лукавства єретиків, а коли побачив, що Гермоген, один з військових достойників, явно підтримує аріян, то накинувся на нього й убив. Коли про це довідався імператор Констанцій, то чимскоріше прибув з Антіохії до Царгорода; однак народу він не карав, а всю свою злість зігнав на невинному архиєпископові Павлові. Імператор наказав прогнати владику з міста, а потім у кайданах заслати до Сингеру, в Месопотамії, а звідти до Смеси, в Сирії. Однак святий Павло вже невдовзі звільнився з-під опіки своїх гнобителів і поїхав до Риму, де знову ж зустрівся зі святим Атанасієм. Та тепер за Павла (як, зрештою, і за Атанасія) заступився Конста, брат Констанція, правитель західної частини держави. Тоді святий Павло повернувся до Царгорода, але імператор Констанцій наказав своєму вельможі Пилипові, щоб той потай заслав архиєпископа Павла до Солуня, а на патріярший престол посадив Македонія, при цьому воїни Пилипа вбили дуже багато людей, хоч народ зовсім не ворохобився. Діялося це 343 р.</p> <p>Того самого року папа скликав Сардикійський собор, на якому оцінив заслуги архиєпископа Павла. А коли Конста пригрозив своєму братові війною, то лиш тоді, і то не зразу, а щойно 346 р., святий Павло зміг повернутися до Царгорода. Македоній відступив, однак усе-таки залишив собі одну церкву і вважав себе владикою аріян. Та у 350 р. Конста помер, і тоді Констанцій став правителем цілої держави. Він наказав прогнати архиєпископа Павла з Царгорода, а царські посіпаки заслали святого ісповідника до Вірменії, в місто Кукус. Та невдовзі, у листопаді 350 р., аріяни напали на святого Павла і задушили його власним омофором, який стягнули з його владичої одежі.</p> <p>Мощі святого Павла перевезли до Анкири. У Царгороді на престол знову повернувся Македоній і почав жорстоко гнобити всіх вірних синів Христової Церкви. Він впав у ще одну єресь, став заперечувати Божество Святого Духа. Його злочини перебрали всяку міру, і тоді єретика прогнали з Царгорода. А коли він з диявольською злобою продовжив поширювати свою єресь, тоді імператор Теодосій Великий скликав до Царгорода Другий Вселенський собор (381р.), на якому кинули анатему на Македонія і його брехливу науку. Того ж року з Анкири до Царгорода було урочисто перевезено мощі святого Павла. Значно пізніше, 1326 р., мощі святого переправили до Венеції, де вони покояться в церкві святого Лаврентія.</p> 
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 