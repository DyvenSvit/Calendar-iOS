<p><b>Листопад 4 (22) Субота</b></p>
<p>Св. рівноап. Аверкія, єп. Єрапольського, чудотворця. Свв. сімох отроків, що в Ефесі.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: 2 Кор. 178 зач.</i></p>
<p><b>Друге Послання Апостола Павла до Корінтян 5, 1-10.</b>
<p><i>1</i>. Браття, знаємо, що коли земне наше житло, намет, розпадеться, маємо будівлю Божу, будинок нерукотворний, вічний на небі. <i>2</i>. Тому в цьому й стогнемо, бажаючи надягнути поверх нього наше небесне житло, <i>3</i>. якщо будемо ще вдягнені, а не нагі. <i>4</i>. Доки ми в цім наметі, стогнемо під тягарем, бо не хочемо роздягнутися, але вдягнутися, аби те, що в нас смертне, було проглинуте життям. <i>5</i>. Бог же, що сотворив нас, власне, для цього, дав нам завдаток Духа.
<p><i>6</i>. Увесь час, отже, ми повні відваги і знаємо, що поки живемо в тілі, ми далеко від Господа, <i>7</i>. бо вірою ходимо, а не видінням: <i>8</i>. ми сміливі й воліємо вийти з тіла, щоб жити з Господом. <i>9</i>. Тому й намагаємося з усіх сил йому подобатися: чи ми в тілі, чи поза тілом. <i>10</i>. Всім бо нам треба явитися перед судом Христовом, щоб кожний прийняв згідно з тим, що зробив, як був у тілі: чи добро, чи зло.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Лк. 29 зач.</i></p>
<p><b>Євангеліє від Луки 7, 1-10.</b>
<p><i>1</i>. Одного разу ввійшов Ісус у Капернаум. <i>2</i>. А був там в одного сотника слуга хворий, що мав умирати; він був дорогий для нього. <i>3</i>. Почувши про Ісуса, він послав до нього старших юдейських, благаючи його, щоб прийшов і врятував слугу його. <i>4</i>. Прийшли ті до Ісуса й почали наполегливо його просити, кажучи:
<p><i>5</i>. – Він достойний, щоб ти йому зробив це: любить бо народ наш і збудував нам синагогу.
<p><i>6</i>. І пішов Ісус з ними. Та як він уже був недалеко від дому, сотник вислав друзів, щоб йому сказати:
<p>– Господи, не трудися, бо я недостойний, щоб ти увійшов під мою крівлю. <i>7</i>. Тому я не насмілився йти до тебе, але скажи лиш слово, і слуга мій видужає. <i>8</i>. Бо й я чоловік, що стою під. владою, маю вояків під собою і кажу одному: іди, і той іде; іншому: ходи, і той приходить; і слузі моєму: зроби це, і той робить.
<p><i>9</i>. Почувши це, Ісус здивувався і, обернувшись, сказав до народу, що йшов за ним:
<p>– Кажу вам, що й в Ізраїлі я не найшов такої віри.
<p><i>10</i>. І коли послані вернулися додому, найшли слугу здоровим.
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>2 Кр. 5, 1–10. «Тому й намагаємося з усіх сил Йому подобатися»</b>
<p>Чи Бог лиш прагне й очікує, щоб ми Йому подобалися? Очікує, щоб ми були добрі, найдосконаліші, прекрасні? Бог любить нас, дбає про нас і тому очікує від нас взаємності! 
<p>Фундаментом наших стосунків із Богом має бути те, що ми усвідомлюємо Божу дбайливість і турботу, любов, яку має Отець до нас. Коли ми сповнені цієї свідомості та розуміння, то неминуче хочемо відповісти Богові тим самим. Як дитина, яка почувається любленою, завжди хоче відповісти тим самим своїм батькам. Їй прикро, коли вона ображає батьків, коли робить їм боляче. Вона завжди хоче не тільки сподобатись їм, але й бути вдячною за те, що вони роблять для неї. 
<p><b>Тому наше життя – це життя вдячності Богові за все, що Він для нас робить, вдячності діяльної, яка спонукає нас любити Бога і ближнього тією ж любов’ю, яку відчуваємо від Отця!</b>
<p>&nbsp;
<p><b>Лк. 7, 1-10. «Я недостойний, щоб Ти зайшов під мою покрівлю».</b>
<p>Часто ми живемо так, як нам підходить, не раз забуваємо про Бога, відходимо від Нього... Але коли стаємо на молитву, то хочемо, аби Господь одразу показав нам свою присутність, щоб негайно нас вислухав і відповів на наші прохання. І завжди немовби маємо право просити щось у Бога.
<p>Бачимо внутрішнє налаштування цього сотника, який каже: «Я недостойний». <b>Маємо, як той сотник, усвідомлювати свою ситуацію: ким є Бог, а ким є я, якою є велич Бога, а якою моя поведінка. Маємо повсякчас із трепетом та благоговінням стояти перед Господом. </b>
<p>&nbsp;<p><b>Владика Венедикт (Алексійчук)</b>