<p><b>Листопад 3 (21) П'ятниця</b></p>
<p>Прп. Іларіона Великого.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><b><i>Хресту</i></b></p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого i поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: Кол. 261 зач.</i></p>
<p><b>Послання Апостола Павла до Колосян 4, 10-18.</b>
<p><i>10</i>. Браття, вітає вас Аристарх, мій співв'язень, і Марко, небіж Варнави: про нього маєте вказівки, прийміть його, як до вас прийде, <i>11</i>. та Ісус, званий Юст. Вони єдині з обрізаних – мої співробітники для царства Божого; вони стали відрадою для мене. <i>12</i>. Вітає вас і Епафр, що з-між вас, слуга Ісуса Христа. Він завжди змагається за вас у молитвах, щоб ви стояли непохитно в досконалості й виконували волю Божу в усім. <i>13</i>. Свідчу про нього, що він багато побивається за вами і за тими, хто в Лаодікеї та Ієраполі. <i>14</i>. Вітає вас Лука, любий лікар, та Димас.
<p><i>15</i>. Вітайте братів у Лаодікеї і Німфана та його домашню церкву. <i>16</i>. І як цей лист буде прочитаний у вас, зробіть так, щоб він був прочитаний і в лаодікійській Церкві, а лист Лаодікеї щоб ви також прочитали. <i>17</i>. Та скажіть Архипові: вважай на службу, що прийняв єси від Господа, щоб її виконати.
<p><i>18</i>. Привіт моєю, Павловою, рукою. Пам'ятайте про мої кайдани. Благодать хай буде з вами.
<p>__________</p>
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: Лк. 50 зач.</i></p>
<p><b>Євангеліє від Луки 10, 1-15.</b>
<p><i>1</i>. В той час Господь призначив сімдесят двох інших учнів своїх і послав їх перед собою в кожне місто й місце, куди сам мав прибути. <i>2</i>. Він до них промовив:
<p>– Жнива великі, а робітників мало. Просіть, отже, Господа жнив, щоб послав робітників на свої жнива. <i>3</i>. Ідіть, ось я вас посилаю, як ягнят між вовки. <i>4</i>. Не беріть із собою ні калитки, ні торби, ні сандалів, і нікого в дорозі не вітайте. <i>5</i>. В який би дім ви не ввійшли, скажіть перше: мир домові цьому! <i>6</i>. І коли там буде син миру, мир ваш почине на ньому; а коли ні, до вас повернеться. <i>7</i>. І зоставайтесь у тім домі, їжте й пийте, що в них є: достоїн бо робітник своєї нагороди. Не переходьте з хати до хати. <i>8</i>. І в яке місто ви не ввійшли б, і вас приймуть, їжте, що поставлять перед вами; <i>9</i>. оздоровляйте в ньому хворих і кажіть їм: наблизилося до вас царство Боже.
<p><i>10</i>. Коли ж ви ввійдете в яке місто, і вас не приймуть, вийшовши на їхні вулиці, скажіть: <i>11</i>. ми вам обтрушуємо й порох з вашого міста, що пристав до наших ніг; та знайте, що царство Боже близько. <i>12</i>. Кажу вам: того дня Содомі буде легше, ніж тому місту.
<p><i>13</i>. Горе тобі, Хоразине! Горе тобі, Витсаїдо! Бо якби в Тирі та Сидоні сталися ті чуда, що зроблені у вас, вони б давно покаялися, сидячи у веретищі й попелі! <i>14</i>. Та Тирові й Сидонові легше буде під час суду, ніж вам. <i>15</i>. І ти, Капернауме, чи, може, піднімешся аж до неба? Аж до аду провалишся!
<p>__________</p>
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>Кл. 4, 10–18. «Він завжди змагається за вас у молитвах»</b>
<p>Багатьох людей ставить нам Бог на нашій життєвій дорозі: і тих, які нам приносять радість, і тих, які приносять смуток. З одними нам приємно спілкуватись, інші для нас є тягарем. Однак всіх їх не даремно посилає нам Господь. Кожна людина дає нам можливість послужити їй як Господеві. Коли ж не можемо допомогти їм через брак фізичних, фінансових можливостей, чи неприязні поміж нами і людьми, яких стрічаємо, то маємо можливість завжди молитися за них. 
<p>Апостол вчить нас обстоювати інших в молитвах, віддавати їх Богові. Це одне з наших завдань і покликань. Бо навіть за найбільшого бажання, своїми лише зусиллями, порадами, грішми не завжди можемо вирішити проблеми і потреби людей, які є довкола. <b>Але коли будемо віддавати їх Господеві в молитві, то Він зуміє влаштувати все якнайкраще як для них, так і для нас.</b>
<p>&nbsp;
<p><b>Лк. 10, 1-15. «Ідіть, ось я посилаю вас, як ягнят між вовки».</b>
<p>Важливо пам’ятати, що наше народження – історичне й географічне – не є випадковим. Бог хотів, щоб я народився в певній нації, в певний історичний момент. Саме Творець помістив мене в тих чи інших обставинах. Господь послав мене сюди. Тому маємо усвідомлювати те Боже посланництво, яке має кожен із нас. А коли Бог посилає, про що Він каже в цьому Євангелії, то дає нам силу жити й діяти саме в цих обставинах.
<p>Коли будемо мати це усвідомлення Божого посланництва, завжди матимемо відвагу йти через будь-які обставини.<b> Пам’ятатимемо: Бог завжди зі мною, і саме Він хоче мене тут бачити.</b>
<p>&nbsp;<p><b>Владика Венедикт (Алексійчук)</b>