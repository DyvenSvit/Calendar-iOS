<p><b>Листопад 18 (5) Субота</b></p>
<p>Свв. мчч. Галактіона і Єпістими.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: 2 Кор. 191 зач.</i></p>
<p><b>Друге Послання Апостола Павла до Корінтян 11, 1-6.</b>
<p><i>1</i>. Браття, коли б ви могли знести трохи мого безумства! Та ви мене й терпите. <i>2</i>. Я вас ревную Божими ревнощами, бо я вас заручив одному лиш чоловікові, представив вас чистою дівою Христові. <i>3</i>. Але боюся, щоб, як змій був обманув Єву своїм підступом, так не попсувалися думки ваші і ви не відхилилися від простоти й чистоти у Христі. <i>4</i>. Бо коли б хто прийшов і проповідував іншого Ісуса, не того, якого ми вам проповідували, або якби ви прийняли іншого Духа, якого ви не прийняли, або інше євангеліє, якого ви не одержали, ви б радо терпіли. <i>5</i>. Однак гадаю, що я нічим не нижчий від тих «архиапостолів». <i>6</i>. Хоч я і неук словом, але не знанням, як ми вам перед усіма та в усьому показали.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Лк. 40 зач.</i></p>
<p><b>Євангеліє від Луки 9, 1-6.</b>
<p><i>1</i>. В той час Ісус, скликавши дванадцятьох учнів своїх, дав їм силу і владу над усіма бісами, і зціляти недуги; <i>2</i>. тоді послав їх проповідувати царство Боже й лікувати недужих. <i>3</i>. Він до них промовив:
<p>– Нічого не беріть у дорогу: ні палиці, ні торби, ні хліба, ні грошей, ані дві одежі не майте. <i>4</i>. В яку хату ви не увійшли б, там пробувайте, покіль не вийдете. <i>5</i>. А як хто вас не прийме, виходячи з того міста, обтрусіть порох з ніг ваших На свідоцтво проти них.
<p><i>6</i>. І вийшли вони та, ходячи по селах, звіщали добру новину і оздоровляли всюди.</p>
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>2 Кр. 11, 1–6. «Хоч я і неук словом, але не знанням»</b>
<p>У сучасному світі, розвиненому, технологічному, комп’ютеризованому, люди хочуть здобувати все більше знань, більше хочуть все розуміти, вміти передавати інформацію якнайточніше і якнайшвидше. Однак той самий засіб, що розвиває людину, дає знання, як жити у світі, може і шкодити, якщо неправильно його використовувати. Як ножем можна нарізати хліба й нагодувати голодного, а можна ним вбити людину. Атомна енергія може давати енергію, яка буде корисною людині, але є атомна бомба – яка вбиває людину. Тому одна річ, коли ми здобуваємо знання, а інша – як ми з цими знаннями далі живемо.
<p>Тому апостол вказує, що хоч він і неук словом, тобто часто немає потрібних людських слів, але має знання про Бога. <b>І для кожного з нас важливо, по-перше, мати ці знання, те що ми осягнули, здобули, а по-друге – вміти це правильно використовувати для добра і нашого, і інших людей.</b>
<p>&nbsp;
<p><b>Лк. 9, 1-6. «Дав їм силу і владу над усіма бісами».</b>
<p>У дуже багатьох життєвих ситуаціях ми розгублюємося та розчаровуємося в собі, носимо в душі різні страхи, негативний досвід. Натомість забуваємо про Божу присутність, що все можливо для того, хто вірує, забуваємо, що ми – хрещені, ті, «що в Христа хрестилися і в Христа зодягнулися». Що маємо печать Духа Святого, що отримали Духа Божого.
<p>Тому, пам’ятаючи про все це, маємо діяти силою того Бога, в ім’я якого ми хрещені, в ім’я якого зодягнулися, маємо пізнавати в собі того Духа, якого ми отримали. Адже силу чинити чесно й справедливо, поводитися правильно й жити по-християнськи ми в собі маємо. Лише мусимо її в собі відкрити, пізнати й жити вірою в те, що з Богом все можливо.
<p><b>Якщо відшукаємо в собі той скарб, яким володіємо, то з нашого життя зникнуть страх, непевність і негатив!</b>
<p>&nbsp;<p><b>Владика Венедикт (Алексійчук)</b>