<p><b>Листопад 2 (20) Четвер</b></p>
<p>Св. влкмч. Артемія.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Апостолам і святому Миколаєві</i></p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо Христове євангеліє, преподобний, сповнивши,* положив, Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: Кол. 260 зач.</i></p>
<p><b>Послання Апостола Павла до Колосян 4, 2-9.</b>
<p><i>2</i>. Браття, будьте в молитві витривалі і чувайте в ній з подякою. <i>3</i>. Моліться рівночасно і за нас, щоб Бог відчинив нам двері проповіді, возвіщати тайну Христову, за яку я в кайданах, <i>4</i>. щоб я її зробив явною так, як мені слід говорити.
<p><i>5</i>. Поводьтеся мудро з тими, що назовні, використовуючи час. <i>6</i>. Ваша розмова нехай завжди буде люб'язна та приправлена сіллю, щоб ви знали, як маєте кожному відповісти.
<p><i>7</i>. Щодо мене, вас повідомить про все Тихик, любий брат, вірний помічник і сослужитель у Господі. <i>8</i>. Власне, тому я його до вас вислав, щоб ви довідалися про наші справи та щоб він утішив серця ваші, <i>9</i>. разом з Онисимом, вірним та любим братом, який з-між вас. Вони скажуть вам про все, що тут діється.
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Лк. 48 зач.</i></p>
<p><b>Євангеліє від Луки 9, 49-56.</b>
<p><i>49</i>. Одного разу приступив до Ісуса один з його учнів і сказав йому:
<p>– Наставнику, ми бачили одного, що твоїм ім'ям виганяв бісів, і ми йому заборонили, бо він не ходить з нами.
<p><i>50</i>. Ісус сказав до нього:
<p>– Не бороніть, бо хто не проти вас, той з вами.
<p><i>51</i>. Як наблизився час, коли Ісус мав бути взятий з цього світу, він твердо постановив пуститися в дорогу до Єрусалиму. <i>52</i>. І вислав посланців перед собою; пішли вони й увійшли в якесь самарянське село, щоб йому приготувати місце. <i>53</i>. Та самаряни його не прийняли, бо він подорожував до Єрусалиму. <i>54</i>. Бачивши те, учні Яків та Іван сказали:
<p>– Господи, хочеш – ми скажемо, щоб вогонь зійшов з неба і пожер їх. <i>55</i>. Ісус, обернувшись, став докоряти їм. <i>56</i>. І вони пішли в інше село.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Кл. 4, 2–9. «Будьте в молитві витривалі й чувайте на ній в подяці»</b>
<p>Людина за своєю природою дуже нетерпляча. Вже і відразу хоче позбутись своїх недоліків, швидко хоче здобути у житті щось матеріальне, одразу хоче налагодити свої стосунки з іншими. Але на все потребуємо наших зусиль і Божої благодаті, бо всі зміни відбуваються у часі. Тому апостол каже, щоб ми були витривалі в молитві, чували з подякою. 
<p>Хто довіряється Богові, Господь неминуче це дасть йому. Бог завжди дасть те, що нам потрібне, якщо ми віримо, бо Він сказав, що за вірою нашою дасться нам. <b>Будьмо витривалі, маймо довіру до Господа, і тоді Бог діятиме в нашому житті згідно з Його планом щодо кожного з нас!</b>
<p>&nbsp;
<p><b>Лк. 9, 49-56. «Бо хто не проти вас, той з вами».</b>
<p>Дуже часто ми ділимо людей на наших ближчих чи дальших друзів, недругів, приятелів, ворогів. Цей підхід застосовуємо і в ставленні до політичних партій. Іноді люди випадково потрапляють до якоїсь політичної партії і стають запеклими оборонцями її ідеології. Також деколи бачимо, що люди будують своє світоглядне буття в протистоянні до когось, у протиставленні світоглядові тих осіб, які їм неприємні.
<p>Ісус Христос вказує, що так не має бути. Він нагадує: хто не проти вас, той з вами. Тому не маємо жити чи діяти проти когось. Маємо свідчити Ісуса Христа, нести та проповідувати Його кожній людині. 
<p>Що ближче будемо до Ісуса Христа, то будемо ставати ближчими до Отця, а тоді й одне до одного. Якщо ж у нас є протистояння – значить, ми ще далеко від Христа, ми не маємо Христового Духа. <b>Коли наблизимося до Спасителя, тоді будемо мати спільний Дух Господній, Дух любові, прощення і прийняття. Із цього пізнають правдиву духовність і правдиве християнство.</b>
<p>&nbsp;<p><b>Владика Венедикт (Алексійчук)</b>