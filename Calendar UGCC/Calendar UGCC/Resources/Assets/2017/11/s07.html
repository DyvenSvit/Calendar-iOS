<p><b>Святих мучеників Маркіяна і Мартирія</b></p> 
<p><i>Тропар, глас 1:</i> Мучеників двійця, Маркіян з Мартирієм славним,* Арієве нечестя зруйнували,* і навчили вірити у співприсносущного Сина Отцю і Духові,* будучи слухняними Павлові – істинних заповідей учителеві.* Тому від меча загинули,* і завжди живуть з Христом, за нас Його молячи,* щоб спас душі наші.</p>
<p><i>Кондак, глас 4:</i> Звершивши з дитинства добрий подвиг,* Маркіян з мудрим Мартирієм,* відступника Арія зруйнували,* зберігши неушкодженою православну віру,* і наслідуючи Павла, мудрого учителя.* Тому з ним отримали життя,* як Тройці захисники найстаранніші.</p>
<p>Святий Маркіян був читцем, а святий Мартирій – піддияконом (іподияконом) у Царгороді, а обидва вони були нотарями при патріярхові святому Павлі (пам’ять його вшановуємо 19 (6) листопада). До обов’язків нотарів належало записувати послання патріярха та різні листи, що стосувалися його урядування. Коли святого Павла прогнали з Царгорода і замучили – це докладно описано у його житії, – тоді лжепатріярх аріянин Македоній почав переслідувати всіх вірних, а допомагав йому в тому високий достойник Филип. Серед тих, хто прийняв мученицьку смерть, були також святі Маркіян і Мартирій. Їх кинули у в’язницю і морили там голодом. Македоній обіцяв їм обом єпископську гідність, що імператор Констанцій (син Костянтина Великого, затятий аріянин) обдарує їх усяким добром, та вони не прив’язувалися своїм серцем до золота; для них найбільшим багатством була любов Христа Спасителя, за якого прагнули постраждати.</p> <p>І Бог удостоїв їх мученицької смерти; 25 жовтня 355 р. вони обидва нахилили свої голови під меч ката. Їх мощі поховано біля Меландійських воріт. Святий Йоан Золотоустий почав зводити над їх мощами, що прославилися численними чудами, церкву.</p> 
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 