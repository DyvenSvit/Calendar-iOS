<p><b>Листопад 6 (24) Понеділок</b></p>
<p><em>Тиждень 23-ій по Зісланні Святого Духа.</em></p>
<p>Св. мч. Арети і тих, що з ним.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величній <i>(Пс. 103,1).</i></p>
<p>__________</p>
<p><i>Апостол: 1 Сол. 262 зач.</i></p>
<p><b>Перше Послання Апостола Павла до Солунян 1, 1-5.</b>
<p><i>1</i>. Павло, Сильван і Тимотей солунській Церкві, що в Бозі Отці й Господі Ісусі Христі: благодать вам і мир.
<p><i>2</i>. Ми дякуємо Богові завжди за всіх вас, коли згадуємо вас у наших молитвах. <i>3</i>. Маємо в пам'яті безперестанку вашу діючу віру, труд вашої любови та терпеливість вашої надії на Господа нашого Ісуса Христа перед Богом і Отцем нашим, <i>4</i>. знаючи, люблені Богом брати, про ваше вибрання, <i>5</i>. бо наша євангельська проповідь до вас була не тільки у слові, але і в силі, і в Дусі Святім, та в повнім переконанні. Ви знаєте, як ми поводилися між вами ради вас. 
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Лк. 52 зач.</i></p>
<p><b>Євангеліє від Луки 10, 22-24.</b>
<p>Сказав Господь своїм учням:
<p><i>22</i>. Все дав мені Отець мій, і ніхто не знає, хто Син, крім Отця, і хто Отець, крім Сина, та кому Син схоче відкрити.
<p><i>23</i>. Потім, звернувшися до учнів, промовив:
<p><i>24</i>. – Щасливі очі, які бачать, що ви бачите. Кажу бо вам, що багато пророків і царів хотіли бачити, що ви бачите, і не бачили, і чути, що ви чуєте, і не чули.
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>1 Сл. 1, 1–5. «Труд вашої любові…»</b>
<p>Коли подивимось на своє життя, то побачимо, що мотивації в житті кожного з нас того, що ми робимо, дуже різноманітні. Хоч не раз кожен робить різну працю, але часом з однією метою – як джерело якоїсь користі для себе. Апостол же говорить про труд із любові. 
<p>Важливо для нас бачити місце своєї праці як нагоду служіння Богові та іншим людям. Спробуймо поглянути з цієї перспективи, що моя праця, мої обов’язки – це не лише заробіток, користь, обставини, до яких ми вимушені. А це місце служіння іншим, місце де ми можемо показати свою любов до інших людей. <b>Коли буде така свідомість, тоді зможемо приносити добрі плоди, виконувати свої обов’язки з любов’ю і дарувати цю любов іншим.</b>
<p>&nbsp;
<p><b>Лк. 10, 22-24. «Багато пророків і царів хотіли бачити, що ви бачили, і не бачили, і чути, що ви чуєте, і не чули».</b>
<p>Кожна людина, свідомо чи несвідомо, шукає Бога. Тож маємо відчувати велику вдячність до Господа, що ми пізнали правду, що Бог відкрив нам її, що можемо жити цією вірою в нашого Спасителя.
<p>Коли хтось відкриє для себе якусь правду в житті, то отримує від цього радість. І якщо ми усвідомимо, що ми пізнали найважливішу правду, яку свідомо чи несвідомо шукають усі люди, то завжди будемо прагнути цією правдою ділитися. <b>Якщо ж ми не маємо бажання ділитися цією правдою, або, як по-сучасному кажемо, «євангелізувати», то ми не до кінця пізнали, ким є для нас Господь.</b>
<p>&nbsp;<p><b>Владика Венедикт (Алексійчук)</b>