<p><b>Липень 11 (28) Вівторок</b></p>
<p>Перенесення мощів свв. безсребреників Кира й Йоана.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p><i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p><i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: </i></p>
<p><b>Перше Послання Апостола Павла до Корінтян 1, 1–9.</b>
<p><i>1</i>. Павло, апостол Ісуса Христа, покликаний волею Божою, і брат Состен, <i>2</i>. Церкві Божій, що в Корінті, освяченим у Христі Ісусі, покликаним святим, з усіма, що призивають на всякому місці ім'я нашого Ісуса Христа, Господа їхнього і нашого: <i>3</i>. благодать вам і мир від Бога, Отця нашого, і Господа Ісуса Христа.
<p><i>4</i>. Завжди дякую за вас моєму Богові, за благодать Божу, що була вам дана в Христі Ісусі, <i>5</i>. бо ви в ньому збагатились усім – усяким словом і всяким знанням: <i>6</i>. Христове свідоцтво утвердилося серед вас <i>7</i>. так, що не бракує жодного дару ласки вам, що очікуєте об'явлення Господа нашого Ісуса Христа, <i>8</i>. який і укріпить вас до кінця, щоб ви були бездоганними в день Господа нашого Ісуса Христа. <i>9</i>. Вірний Бог, що вас покликав до співучасти зі своїм Сином Ісусом Христом, Господом нашим.
<p>__________</p>
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 13, 24–30.</b>
<p><i>24</i>. Сказав Господь притчу оцю:
<p>Царство небесне подібне до чоловіка, що був посіяв добре зерно на своїм полі. <i>25</i>. Та коли люди спали, прийшов його ворог і посіяв кукіль поміж пшеницю й пішов. <i>26</i>. Коли виросло збіжжя і вигнало колосся, тоді й кукіль появився. <i>27</i>. Прийшли слуги господаря і кажуть до нього:
<p>– Пане, хіба не добре зерно ти посіяв на твоїм полі? Звідки взявся кукіль?
<p><i>28</i>. Він відповів їм:
<p>– Ворог–чоловік зробив це.
<p>Слуги йому кажуть:
<p>– Хочеш, ми підемо його виполемо?
<p><i>29</i>. – Ні! – каже, щоб, виполюючи кукіль, ви часом не вирвали разом з ним пшениці. <i>30</i>. Лишіть, нехай росте до жнив одне й друге разом. А під час жнив я женцям скажу: зберіть перше кукіль та зв'яжіть його в снопи, щоб його спалити; пшеницю ж складіть у мою клуню.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6–7).</i> Алилуя, <i>тричі.</i></p>
<p>&nbsp;<hr />
<p><b>1 Кр. 1, 1–9. «Я завжди дякую моєму Богові заради вас»</b>
<p>Напевно, небагато з нас є осіб, які вміють дякувати, які навчилися це робити з цілого серця. Бо часто, коли дякуємо, то робимо це формально. Задумуймось, чи достатньо ми відчуваємо вдячність до батьків за те, що вони для нас зробили, вдячність до друзів, знайомих, для всіх людей, які трапились нам на життєвій дорозі. 
<p>Бачимо, апостол дякує римлянам за те, що вони були відкриті на Бога, за те, що Бог міг діяти в них, за те, що вони були готові жити за Божими заповідями і чинити Божу волю. Тобто дякує за те, що через них прославляється Боже Царство на землі. <b>Так і ми: за все, що веде нас до Бога, прославляє Його на землі, вміймо дякувати людям і головне – Богові!</b>
<p>&nbsp;
<p><b>Мт. 13, 24–30. «Щоб, виполюючи кукіль, ви часом не повиривали разом з ним пшениці. Лишіть, нехай росте до жнив одне й друге разом».</b>
<p>Дуже і дуже часто в нашому житті ми невдоволені людьми та обставинами. Однак маємо все більше усвідомлювати, що всі ситуації, які маємо, послані нам від Господа. Звичайно, можемо мати претензії до людей, котрих зустрічаємо на своїй дорозі, до хвороб, які маємо, до труднощів у праці – і тому дуже часто виникає бажання змінити щось навколо себе. 
<p>Не раз сподіваємося, що стануться якісь зміни й що тоді заживемо легко та просто. Ми не усвідомлюємо, що це Бог дає нам обставини нашого життя, тих чи інших людей, тому стараймося прийняти все це як дар від Господа. Бо саме все те, що Євангеліє називає куколем, усе, що входить до історії нашого життя, – усе це потрібне для нашого спасення. Як правило, ми багато не розуміємо, не бачимо в цьому логіки, але Господь допускає це, бо часто саме через це ми перемінюємося й освячуємося. <b>Уміймо прийняти насамперед наше життя, як також цілковито все і всіх, що Бог нам дав, дає і ще дасть. </b>
<p>&nbsp;<p><b>Владика Венедикт (Алексійчук)</b>