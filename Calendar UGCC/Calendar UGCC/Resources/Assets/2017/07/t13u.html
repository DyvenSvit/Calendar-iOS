<p><b>Липень 13 (30) Четвер</b></p>
<p><b>† Собор свв. славних і всехвальних дванадцяти апостолів.</b></p>
<hr />
<h2 align="center" ><b>УТРЕНЯ</b></h2>
<p><i>Священник в епітрахилі перед св. дверми виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління <i>(3 р.)</i></p>
<p>Господи, губи мої відкрий,* і уста мої сповістять хвалу твою <i>(2 р.)</i></p>
<h3 align="center" ><b>Шестипсалм'я</b></h3>
<p><b>Псалом 3 </b><i>(У понеділок)</i></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 </b><i>(У вівторок<b>)</b></i></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 </b><i>(У середу)</i></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р., без поклонів)</i></p>
<p>Господи, помилуй. <i>(3 р.)</i>. Слава, і нині:</p>
<p><b>Псалом 87 </b><i>(У четвер)</i></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102</b><i>(У п'ятницю)</i><b></b></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 </b><i>(У суботу й неділю)</i><b></b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.</p>
<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</i></p>
<h3 align="center" ><b>Мирна єктенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії хор співає </i></p>
<h3 align="center" ><b><i>Бог Господь...</i></b><i> (Пс. 117) на голос 3:</i></h3>
<p>Бог – Господь, і явився нам; благословен, хто йде в ім'я Господнє.</p>
<p><i>Стих:</i> Прославляйте Господа, бо він добрий, бо милість його вічна.</p>
<p><i>Стих:</i> Вони навколо обступили мене, але я ім'ям Господнім переможу їх.</p>
<p><i>Стих:</i> Я не вмру, а житиму і розказуватиму про діла Господні!</p>
<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>
<p><i>(г. 3):</i> Апостоли святі, моліть милостивого Бога,* щоб відпущення гріхів подав, душам нашим. <i>(2 р.)</i></p>
<p><b>Слава і нині:</b> Тебе, що стала посередницею спасіння роду нашого,* оспівуємо, Богородице Діво;* бо тілом, яке від тебе прийняв Син твій і Бог наш,* зазнав на хресті страждань* і визволив нас із тління, як Чоловіколюбець.</p>
<p><i>По тропарях співаємо сідальні. </i></p>
<h3 align="center" ><b><i>Після першого стихослов'я</i></b></h3>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>(г. 1, подібний: Воїни, які стерегли):</i> Духовний хор апостолів таємно був посланий у світ всевишнім Богом,* і вони стали лікарями тих, що страждали в неволі.* Призиваючи триособового єдиного Бога,* вони мудро описали божественне воплочення Еммануїла Господа.</p>
<p><b>Слава і нині</b>: Ми оспівуємо тебе, Діво,* як неопалиму купину, яку бачив Мойсей,* як гору Божу, святу хмару, пречистий кивот,* богоугодний престол, палату великого Царя,* всесвітлі й непрохідні двері.</p>
<h3 align="center" ><b><i>Після другого стихослов'я</i></b></h3>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>(г. 4):</i> Апостоли Господні – небесні тайнослужителі!* Ви, немов зорі, просвічуєте всю вселенну* світлопромінним сяйвом навчання святої проповіді.</p>
<p><b>Слава і нині</b>: Прославляємо, вірні, Богородицю,* бо вона тепле заступництво для тих, що знаходяться в нуждах* та наша поміч і навернення до Бога,* заради якої ми визволились від погибелі.</p>
<h3 align="center" >Полієлей</h3>
<p>Хваліте ім'я Господнє, хваліте, слуги Господні Алилуя <i>(3 р.).</i></p>
<p>Ви, що стоїте у храмі Господнім, у дворах дому Бога нашого. Алилуя <i>(3 р.).</i></p>
<p>Господи, ім'я твоє повіки, і пам'ять твоя, о Господи, від роду й до роду. Алилуя <i>(3 р.).</i></p>
<p>Благословенний Господь із Сіону, що перебуває в Єрусалимі. Алилуя <i>(3 р.).</i></p>
<p>Хваліте Господа, бо він добрий, – алилуя – бо милість його вічна. Алилуя <i>(3 р.).</i></p>
<p>Розстелив землю над водами, – алилуя – бо милість його вічна. Алилуя <i>(3 р.).</i></p>
<p>І визволив від наших гнобителів, – алилуя – бо милість його вічна. Алилуя <i>(3 р.).</i></p>
<p>Прославляйте Бога небесного, – алилуя – бо милість його вічна. Алилуя <i>(3 р.).</i></p>
<p>Степенна пісня Антифон 4 (глас 4)</p>
<p>Від юности моєї вельми воюють зі мною пристрасті,* але ти сам, Спасе мій, захорони мене і спаси.</p>
<p>Ненависники Сіону, ви будете засоромлені Господом,* бо як трава від вогню всохнете.</p>
<p><b>Слава і нині:</b> Кожна душа живиться Святим Духом і чистотою пишається,* і таїнственно просвітлюється єдністю Святої Тройці.</p>
<p><i>По степенній відчиняються святі двері, а диякон підходить до св. дверей і, дивлячись на людей, виголошує:</i> Будьмо уважні.</p>
<p><i>Священик:</i> Мир всім.</p>
<p><i>Диякон:</i> Премудрість. Будьмо уважні.</p>
<h3 align="center" >Прокімен</h3>
<p><i>Псалом 18 (г. 4)</i></p>
<p>По всій землі залунав їх голос, на край світу – їхні слова.</p>
<p><i>Стих: </i>Небеса оповідають славу Божу, і діло рук. його проголошує твердь небесна.</p>
<p><i>Диякон:</i> Господеві помолімся.</p>
<p><i>Вірні:</i> Господи, помилуй.</p>
<p><i>Священик:</i> Бо ти святий єси, Боже наш, і в святині перебуваєш, і ми тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь. </p>
<p><i>Диякон кадить св. трапезу від чотирьох боків та все інше, за звичаєм.</i> <i>Вірні на глас прокімена</i>: Усе, що живе, нехай хвалить Господа.</p>
<p><i>Стих</i>: Хваліте Бога у святині його. </p>
<p><i>Стих</i>: Хваліте його у твердині сили його.</p>
<h3 align="center" >Євангеліє</h3>
<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей. Диякон:</i> І щоб удостоїтися нам вислухати святого Євангелія, Господа Бога молім.</p>
<p><i>Вірні:</i> Господи, помилуй <i>(3 р.).</i></p>
<p><i>Диякон:</i> Премудрість, прості, вислухаймо святого Євангелія.</p>
<p><i>Священик:</i> Мир всім!</p>
<p><i>Вірні:</i> І духові твоєму.</p>
<p><i>Священик:</i> Від <i>Луки</i> святого Євангелія читання.</p>
<p><i>Вірні:</i> Слава тобі, Господи, слава тобі.</p>
<p><i>Диякон:</i> Будьмо уважні.</p>
<p><i>Священик сам читає Євангеліє.</i></p>
<p>У той час Петро встав, побіг до гробу і, нахилившись, побачив лиш пов'язки; і вернувся назад додому, дивуючись тому, що сталося. Аж ось того самого дня двоє з них ішли в село, що звалось Емаус, шістдесят стадій від Єрусалиму, і розмовляли між собою про те, що сталось. Як вони розмовляли та сперечалися між собою, Ісус наблизився і йшов разом з ними, але очі їм заступило і вони його не пізнали. Він їх спитав: Що то за розмова, що ви, ідучи, ведете між собою? Ті зупинились, повні смутку. Озвавсь тоді один із них, на ім'я Клеопа, і йому каже: – Ти один, хіба, що мешкаєш у Єрусалимі, і не знаєш, що цими днями в ньому сталося? І він спитав їх: – Що? Вони йому сказали: Те, що сталося з Ісусом Назарянином, мужем, що був пророк могутній ділом та словом перед Богом і всім народом, та як наші первосвященики і князі видали його на засуд смертний і розіп'яли. А ми сподівались, що він той, хто має визволити Ізраїля. До того ж усього, ось третій день сьогодні, як це сталось. Деякі з наших жінок, щоправда, нас здивували: вони пішли були ранесенько до гробу, та, не знайшовши його тіла, вернулись і нам оповіли, що бачили ангелів, які їм з'явились і сказали, що він живий. Деякі ж з наших пішли до гробу і знайшли так, як жінки сказали; але його вони не бачили. Тоді він до них промовив: – О, нерозумні й обважнілі серцем, щоб повірити всьому, що пророки були сповістили! Хіба не треба було Христові так страждати і так увійти у свою славу? І почавши від Мойсея та від усіх пророків, він вияснював їм те, що в усім Писанні написано про нього. Коли вони наблизилися до села, куди йшли, Ісус удав, що хоче простувати далі. Вони ж наполягали, кажучи: – Зостанься з нами, бо вже вечоріє і день уже похилився. Він увійшов, щоб зостатись. І от як він був за столом з ними, взяв хліб, поблагословив і, переломивши його, дав їм. Тоді відкрилися в них очі, і вони його пізнали. Та він зник від них. І казали вони один до одного: – Чи не горіло наше серце в нас у грудях, коли він промовляв до нас у дорозі та вияснював нам Писання? І негайно вони рушили й вернулися в Єрусалим, де знайшли зібраних одинадцятьох і тих, що були з ними, які їм сказали: – Христос справді воскрес і з'явився Симонові. А ці розповіли те, що сталося в дорозі і як вони його пізнали при ламанні хліба.<i> (Лк. зач. 113; 24, 12-35)</i></p>
<p><i>По прочитанні священик цілує згорнену книгу і несе її на середину храму, де кладе на тетрапод, а сам вертається святими дверми у святилище і, зачинивши святі двері, священик скидає з себе фелон.</i></p>
<p><b><i>В</i></b><i>ірні співають </i></p>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b>Канон</b></h3>
<p><i>Ірмос 1:</i> Нема подібного до тебе,* преславний Господи,* рукою бо могутньою ти визволив людей,* що придбав їх, Чоловіколюбче.</p>
<p><i>Приспів Петрові: </i>Святий апостоле Петре, моли Бога за нас.</p>
<p>Найвищого з апостолів, що з першим покликаний був Христом, сьогодні натхненними піснями достойно вшануймо.</p>
<p>Надвічний, знаючи наперед тебе, святий апостоле Петре, найпершим поставив тебе будівничим Церкви Своєї й першим між апостолами.</p>
<p>Не тіло, а ні кров, апостоле, але Отець тебе нарозумив визнати Христа за Сина істинного Бога.</p>
<p><i>Приспів Павлові: </i>Святий апостоле Павле, моли Бога за нас.</p>
<p>Христос, божественним розумом відаючи те, чого нема, як існуюче, Той, Павле вельми хвальний, ще з материної утроби призначив тебе, щоб перед народами виявляв ти Ім'я Його, що вище від усякого імени, бо Він дивно прославився.</p>
<p>Провіщаючи тобі славу майбутню, Павле побожний, і омани знищення, Христос, як з'явився на горі в образі блискучім, очі тілесні потьмарив, а душевні навчив зрозуміти Трійцю, бо Він дивно прославився.</p>
<p><i>Ірмос 3:</i> Не мудрістю і силою, і багатством хвалимося,* але тобою, Христе, істотною мудрістю Отцевою,* бо нема святішого від тебе, Боже, чоловіколюбче.</p>
<p><i>Петрові:</i></p>
<p>Солодкі уста Христові виявили тебе, як найщасливішого, й скарб істинний царства. Тому й шануємо тебе, Петре апостоле.</p>
<p>На камені твого навчання про Бога поставив Владика Ісус Церкву непорушну, в котрій тебе, апостоле Петре, ми прославляємо.</p>
<p><i>Павлові:</i></p>
<p>Як камінь дорогоцінний, наріжний, у підвалини вірним душам ти поклав Спаса й Господа.</p>
<p>Павле всеблаженний, молися, щоб на підвалині твоїй ми навчилися чистоти прехвальних чеснот.</p>
<p><i>Іпакоп, гл. 8</i></p>
<p>Яка в'язниця не мала тебе в'язнем? Яка Церква не мала тебе проповідником? Дамаск вельми мудрує про тебе, Павле, бачить-бо тебе, охопленого світлом. Рим, що кров твою прийняв, і той хвалиться, але й Тарс найбільше пишається й любить тебе, Петре, каменю віри, і Павле, хвало всесвіту, прийдіть від Риму, утвердіть нас.</p>
<p><i>Ірмос 4:</i> Це Бог наш, що від Діви воплотився* та природу нашу освятив;* прославляючи його, взиваймо:* Слава могутності твоїй, Господи!</p>
<p><i>Петрові:</i></p>
<p>Богонатхненним ловцем людей створив тебе Христос, як обіцяв, доручивши тобі першому керму Своєї Церкви. Тобою вблаганний Життяподавець Ісус, що дав Тобі, Петре, владу в'язати й розв'язувати, хай буде милостивий до мене.</p>
<p><i>Павлові:</i></p>
<p>Напосідався, як лев, колись Павло, погубляючи Церкву Христову, а як піймано було його голосом Божого Ягняти, то Той, Кого він гонив, як пастухові, йому отару доручив.</p>
<p>Той, що мав увесь світ просвітити, засліплюється сам. Але Ананія, що до нього він посланий був, душу й тіло йому просвітив і з Божої волі, як обрану скарбницю благодати, його виявив.</p>
<p><i>Ірмос 5:</i> Ти, Господи,* що придбав нас, вибраний народ,* кров'ю своєю,* подай нам твій спокій,* в єднанні душ зберігаючи отару свою.</p>
<p><i>Петрові:</i></p>
<p>Той, хто через любов одержав сміливість перед Богом, достойно чудотворцем стає, — рибалка й невчений дивні діла творить з благодати Божої.</p>
<p>Не золото, а ні срібло, а щирість до віри придбавши через Тебе, Христе, святий апостол Твій забагатів силою дивних діл.</p>
<p><i>Павлові:</i></p>
<p>Ти істинну похвалу обрав собі, Павле, коли завжди ніс хрест Царя Христа, як перемогу.</p>
<p>Для тебе, чи жити, чи вмерти, — Христос був придбанням найкращим, бо любов'ю ти розп'явся з Розп'ятим за нас, Павле прехвальний.</p>
<p><i>Ірмос 6:</i> Йона, що в утробі китовій три дні перебув,* тебе безсмертного сповіщав, як мертвого,* з волі своєї, що три дні в серці землі перебув.</p>
<p><i>Петрові:</i></p>
<p>Як колись, Христе, Ти правицею Своєю спас Петра, що по воді пішов, і мене, що потопаю, від бурі пристрастей спаси, як милосердний.</p>
<p>Покинув ти, Петре, незначне й досяг істинного, ніби купець який, і дійсно знайшов ти перлину дорогоцінну, Христа.</p>
<p><i>Павлові:</i></p>
<p>Все принадне в світі занехтував ти, Павле блаженний, вражений любов'ю Владики, і, бажаючи спасіння всім, ти зволив свідчити про це.</p>
<p>Достойно дав тобі, апостоле Павле. Христос життя на небесах, бо постійного на землі царства не захотів ти, блаженний, бувши вірним слугою й виконавцем таїн Його.</p>
<p><i>Кондак: (г. 2):</i> Непохитних і богонатхненних проповідників,* найвищих учнів твоїх прийняв ти, Господи,* в насолоду дібр твоїх і впокій,* бо їхні страждання і смерть прийняв ти понад усякі пожертви, єдиний Серцевідче.</p>
<p><i>Ірмос 7:</i> Споконвічне з Отцем і Духом Слово,* Сину єдинородний,* – благословенний ти і повний хвали,* Боже отців наших.</p>
<p><i>Петрові:</i></p>
<p>Ти, Петре, що навчився з божеського піклування Христового подобитися Милосердному, попущений був раніше страждань упасти в спокусу, і Христа зрікся.</p>
<p>Тобі, що покликаний був у перших, вельми улюбленому голові апостолів, що користувався доброю славою, Христос першому з'явився, як воскрес із гроба.</p>
<p><i>Павлові:</i></p>
<p>Був, Христе, печаттю й вінцем Твоїх апостолів той, що по черзі останнім обраний був, як апостол, але щирістю всіх переважив. З ним же люди церковні співають Тобі: «Отців наших Боже, благословенний Ти».</p>
<p><i>Ірмос 8:</i> Ти, Христе, що все держиш непроминаючою своєю силою,* у полум'ї зросив угодників своїх, юнаків,* що співали:* Всі створіння Господні, прославляйте Господа.</p>
<p><i>Петрові:</i></p>
<p>Піднімуть твої руки й до хреста прив'яжуть тебе, — провістивши, Владика наказує тобі, Петре, йти за Ним, що взиваєш: «Благословіть, усі творіння, Господа».</p>
<p>Силою Господньої благодати дуже слабого Єнея ти зцілив і Тавифу мертву воскресив, що взивають: «Всі творіння Господні, благословіть Господа».</p>
<p><i>Павлові:</i></p>
<p>З'єднався любов'ю з Тобою, Господи, Павло й змінився на добре, як апостол, бо не для себе славно він жив, а мав у собі щиро Тебе, що живеш повіки.</p>
<p>Ти заручив, як невісту, Церкву, щоб привести її до Жениха Христа, бо був ти провідником невісти цієї, Павле богоносче, тому ж вона й прославляє тебе повіки.</p>
<h3 align="center" ><b><i>Пісня Богородиці</i></b></h3>
<p><i>Диякон:</i> Богородицю і Матір Світла піснями звеличаймо.</p>
<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(після кожного стиха)</i>.</p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<p><b>Пісня 9</b></p>
<p><i>Ірмос (г. 4):</i> Камінь нерукосічний від тебе, Діво,* з ненарушеної гори відколовся наріжний − Христос,* що з'єднав різні природи.* З цього радіючи, тебе, Богородице, величаємо.</p>
<p><i>Стих:</i> Святі Апостоли, моліть Бога за нас!</p>
<p>Боговидці, прийнявши владу від Владики розв'язувати окови гріхів,* очистіть милостивно гріхи тих, що вас оспівують,* сподобляючи їх спасіння.</p>
<p><i>Стих:</i> Святі Апостоли, моліть Бога за нас!</p>
<p>Вам, своїм спочилим друзям,* Христос подає нев'янучі вінки й наповняє божественним видінням.* До нього нині моліться за спасіння всієї Церкви.</p>
<p><b>Слава і нині</b>: Той, хто захотів прийти тілом,* словом прикрасив вселенну* і поселився в тобі, Мати Діво,* знайшовши тебе єдину від усіх святішу* і показавши справжню Богородицю.</p>
<p><i>Після канону, співаємо Світильні.</i></p>
<h3 align="center" ><b>Світильний</b>:</h3>
<p>Ви, Господні Апостоли,* пройшли нею землю* і проповідували справжнє Господнє воплочення від Діви,* навертаючи народи від обману,* просвічуючи і навчаючи всіх почитати святу Тройцю.</p>
<h3 align="center" ><i>І співаємо хвалитні на глас 4:</i></h3>
<p><b>Псалом 148</b></p>
<p><b>Усе, що живе, нехай хвалить Господа. * Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<p>Щоб суд написаний над ними вчинити.* Це слава всіх його преподобних.</p>
<p><b>Псалом 150</b></p>
<p>Хваліте Бога у святині його,* хваліте його у твердині сили його.</p>
<h3 align="center" ><i>Стихири</i></h3>
<p><i>Стих: </i>Хваліте його за його подвиги великі,* хваліте його в його величі безмежній.</p>
<p><i>(г. 4, подібний: Покликаний був ти):</i> Коли Спас запитав* збір дванадцятьох апостолів, кажучи:* За кого мене вважають люди?* − тоді Петро, найперший з апостолів,* з неба прийнявши благодать,* відкрито визнав:* Ти – Христос, Син Бога живого!* Тому й достойно він прославився:* від Отця прийняв об'явлення,* а від Христа – владу в’язати та розв’язувати гріхи.</p>
<p><i>Стих: </i>Хваліте його звуком рогу,* хваліте його на гарфі й на гуслах.</p>
<p>Ти, апостоле Павле,* був Христовим проповідником і звеличником хреста.* Ти завжди й понад усе вибирав єдино безмежну Божу любов,* яка і єднає люблячих з любленим.* Тому й назвав ти себе в'язнем Христовим* і волів дошкульні напасті, ніж будь-яку солодку їжу.* Ти удостоївся чесної смерти,* аби лише бути з Господом.* Умоляй його, щоб він спас* і просвітив душі наші.</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p><i>(г. 8):</i> Сяйвом Утішителя просвітив ти, Господи, твоїх апостолів* і, завдяки духовному просвіченню твоєї мудрости, поставив ти їх, Владико,* світильниками на утвердження у вірі.* Тому й поклоняємося несказанному твоєму чоловіколюб'ю.</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Молитвами апостолів, Господи, ти огородив це своє стадо,* зберігаючи непошкодженим від спокус ворожих,* бо його ти, як щедрий і чоловіколюбець,* викупив своєю дорогоцінною кров'ю з неволі диявола.</p>
<p><b>Слава</b> <i>(г. 6):</i> Надійшло величне свято апостолів Церкви Христової,* що сприяє нашому спасінню.* Тому, радіючи цим таїнством, промовмо до них:* Радуйтеся, світлі зорі духовного сонця,* світильники тим, що в темряві!* Радуйтеся, Петре і Павле,* несхитні основи божественних навчань,* друзі Христові, чудові посуди!* Прийдіть невидимо між нас,* сподобляючи небесних дарів тих,* що піснями звеличують ваш празник!</p>
<p><b>І нині</b>: Владичице, прийми моління слуг твоїх* і визволь нас від усякої нужди і печалі.</p>
<p><i>По хвалитних стихирах, на „Слава”, диякон відчиняє св. двері. Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i> Слава Тобі, що Світло нам показав! <i>Вірні співають велике славослов’я.</i></p>
<h3 align="center" >Велике славослов'я</h3>
<p>Слава во вишніх Богу*, і на землі мир*, в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву.</p>
<p>Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p><b>Слава і нині:</b> Святий Безсмертний, помилуй нас.</p>
<p>Святий Боже, святий Кріпкий, святий Безсмертний, помилуй нас.</p>
<p><i>Потім співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>
<h3 align="center" ><i>Тропар</i></h3>
<p><i>(г. 4):</i> Між апостолами найвищі й вселенної учителі!* Моліте Владику всього,* щоб дарував світові мир* і душам велику милість.</p>
<p><i>Після цього стає диякон на своє звичайне місце і виголошує </i></p>
<h3 align="center" ><i>Єктенію усильного благання:</i></h3>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй. <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" >Єктенія прохальна</h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Середній відпуст</b></h3>
<p><i>Диякон:</i> Премудрість.</p>
<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, молитвами пречистої своєї Матері, святих, славних і всехвальних апостолів, Собор яких днесь торжественно звершуємо. і святого <i>(ім'я, якого є храм)</i>, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>