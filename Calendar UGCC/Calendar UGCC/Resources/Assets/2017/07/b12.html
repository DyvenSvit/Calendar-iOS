<p><strong>Липень 12 (29) Середа</strong></p>
<p><strong>⊕ Свв. славних і всехвальних, і первоверховних апп. Петра й Павла.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Апостолів первопрестольні і вселенної вчителі, * Владику всіх моліть, * щоб мир вселенній дарував * і душам нашим велику милість.</p>
<p>Слава: <i>Кондак, глас 2:</i> Сильних і боговісних проповідників, * найвищих апостолів Твоїх, Господи, прийняв Ти в насолоду дібр Твоїх і упокій, * бо болісті їх і смерть прийняв Ти радше всяких плодів, * єдиний Серцевідче.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив той, * хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>.</p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс.</i> <i>18,2)</i>.</p>
<p>__________</p>
<p><i>Апостол: </i></p>
<p><b>Друге Послання Апостола Павла до Корінтян 11, 21 – 12, 9.</b>
<p><i>21</i>. Браття, в чому б хто не показав відваги, – говорю мов безумний! – я також можу її показати. <i>22</i>. Вони євреї? Я теж. Вони ізраїльтяни? Я теж. Потомки Авраама? Я теж. <i>23</i>. Слуги Христові? Говорю неначе нерозумний: я більш від них. Багато більше в трудах, багато більше в тюрмах, під бичами надмірно, у смертельних небезпеках часто. <i>24</i>. Від юдеїв я прийняв п'ять раз по сорок без одного ударів, <i>25</i>. тричі киями мене бито, раз каменовано, тричі корабель зо мною розбивався; день і ніч провів я у безодні; <i>26</i>. у подорожах часто, у небезпеках на ріках, небезпеках від розбійників, у небезпеках від земляків, у небезпеках від поган, у небезпеках у місті, у небезпеках у пустині, у небезпеках на морі, у небезпеках від братів фальшивих; <i>27</i>. у праці та в труді, в недосипанні часто, у голоді та спразі, часто в постах, у холоді й наготі! <i>28</i>. Крім того всього, моє щоденне піклування – журба про всі Церкви! <i>29</i>. Хто слабкий і я не слабкий? Хто блазниться і я не горю?
<p><i>30</i>. Коли треба хвалитися, я моєю неміччю буду хвалитись. <i>31</i>. Бог і Отець Господа Ісуса – він благословен вовіки! – знає, що я не говорю неправди. <i>32</i>. В Дамаску правитель царя Арети стеріг місто дамаскинян, щоб мене схопити, <i>33</i>. але мене спущено через віконце у коші по мурі і я втік з його рук.
<p><i>1</i>. Чи треба хвалитися? Воно не личить. Та я перейду до видінь і до об'явлень Господніх. <i>2</i>. Знаю чоловіка в Христі, що чотирнадцять років тому, – чи то в тілі, не знаю, чи то без тіла, не знаю, Бог знає, – був узятий до третього неба. <i>3</i>. І знаю, що той чоловік – чи в тілі, чи без тіла, не знаю, Бог знає, – <i>4</i>. був узятий у рай і чув слова невимовні, яких не можна людині висловити. <i>5</i>. Таким буду хвалитися, собою ж не буду хвалитися, хіба лиш моїми немочами. <i>6</i>. Коли ж я схочу хвалитися, не буду безумний, бо скажу правду; але стримуюся, щоб про мене хто не сказав більше, ніж у мені бачить або від мене чує.
<p><i>7</i>. І щоб я не загордів надзвичайними об'явленнями, дано мені колючку в тіло, посланця сатани, щоб бив мене в лице, щоб я не нісся вгору. <i>8</i>. Тричі благав я Господа, щоб той від мене відступився, <i>9</i>. та він сказав мені: «Досить тобі моєї благодаті, бо моя сила в немочі показується». Найкраще, отже, хвалитимуся скоріше моїми немочами, щоб у мені Христова сила пробувала. 
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину твою в церкві святих <i>(Пс.</i> <i>88,6)</i>.</p>
<p><i>Стих:</i> Бог прославлюваний на раді святих <i>(Пс.</i> <i>88,8)</i>.</p>
<p>__________</p>
<p><i>Євангеліє: </i></p>
<p><b>Євангеліє від Матея 16, 13–19.</b>
<p><i>13</i>. В той час, прийшовши в околицю Филипової Кесарії, Ісус спитав своїх учнів:
<p>– За кого мають люди Сина чоловічого?
<p><i>14</i>. Ті відповіли:
<p>– Одні за Івана Христителя, інші за Іллю, ще інші за Єремію або одного з пророків.
<p><i>15</i>. – На вашу ж думку, – каже до них, – хто я?
<p><i>16</i>. Озвався Симон Петро і заявляє:
<p>– Ти – Христос, Син Бога живого.
<p><i>17</i>. У відповідь Ісус сказав до нього:
<p>– Щасливий ти, Симоне, сину Йони, бо не тіло й кров це тобі відкрили, а Отець мій небесний. <i>18</i>. Тож і я тобі заявляю, що ти – Петро–Скеля і на цій скелі збудую мою Церкву й адові ворота її не подолають. <i>19</i>. Я дам тобі ключі царства небесного, і що ти зв'яжеш на землі, буде зв'язане на небі; і те, що ти розв'яжеш на землі, буде розв'язане на небі.
<p>__________</p>
<p><i>Замість</i> Достойно, <i>приспів:</i> Величай, душе моя, твердий камінь – Петра, і сосуд ізбранний – Павла, Христової Церкви.</p>
<p><i>І ірмос, глас 4:</i> Тебе, преславну Невісту і Пресвяту Богородицю, що родила Створителя невидимих і всіх видимих, в піснях величаємо.</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>. Алилуя, <i>тричі</i>.</p>
<p>&nbsp;<hr />
<p><b>Святих першоверховних апостолів Петра і Павла</b>
<p>Коли дивимося на постаті цих двох святих, то бачимо, наскільки вони різні: у своєму покликанні, за своїм темпераментом, у способі викладу думок. Але ці двоє святих рівні перед Богом, бо чинили Божу волю.
<p>Апостола Петра Ісус вибрав одним із перших, і він був учасником найвизначніших подій Христового життя, супроводжував Господа впродовж усієї Його діяльності. Апостол Павло історично не бачився з Ісусом Христом, а зустрів Його дорогою до Дамаску, коли переслідував християн. Але бачимо, що Бог першого та другого провадив своїми дорогами. 
<p>Важливо замислитися над тим, якою для кожного з нас є особиста й неповторна дорога до Бога. Починаючи від нашого народження, усі події нашого життя, які стаються щодня, – це Господній палець, який нас провадить, освячує та спасає. Ми рівняємося на тих чи інших святих, але ми ніколи не можемо скопіювати доріг якогось святого у своєму житті. Уміймо відкривати й пізнавати Бога. <b>Щоб так, як і Петро й Павло, пройти кожен свій, унікальний шлях перед Господом і засвідчити віру в Бога в нашому особистому, неповторному житті. </b>
<p>&nbsp;<p><b>Владика Венедикт (Алексійчук)</b>