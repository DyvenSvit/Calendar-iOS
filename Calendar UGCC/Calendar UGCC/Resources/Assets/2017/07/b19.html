<p><b>Липень 19 (6) Середа</b></p>
<p>Прп. Сісоя Великого.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм * охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці:</i></p>
<p>Величає душа моя Господа і возрадувався дух мій у Бозі, Спасі моїм <i>(Лк. 1,46–47),</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>
<p>__________</p>
<p><i>Апостол: </i></p>
<p><b>Перше Послання Апостола Павла до Корінтян 7, 12–24.</b>
<p><i>12</i>. Браття, коли який брат має невіруючу жінку і вона погоджується з ним жити, нехай її не відпускає. <i>13</i>. І коли яка жінка має невіруючого чоловіка і цей погоджується з нею жити, нехай не відпускає чоловіка. <i>14</i>. Невіруючий бо чоловік освячується жінкою, і невіруюча жінка освячується братом. Інакше ваші діти були б нечисті, однак вони святі. <i>15</i>. Коли ж невіруючий хоче розлучитися, нехай розлучається; брат чи сестра не зв'язані в такім випадку; Бог покликав нас жити в мирі. <i>16</i>. Звідки ти знаєш, жінко, чи спасеш свого чоловіка? Або ти, чоловіче, звідки знаєш, чи спасеш жінку?
<p><i>17</i>. А втім, хай кожний так поводиться, як уділив йому Господь та як Бог кожного покликав. Так я наказую по всіх Церквах. <i>18</i>. Як хто був покликаний обрізаним, хай того не цурається, і як покликаний у необрізанні, хай не обрізується. <i>19</i>. Обрізання ніщо, і необрізання ніщо, але – дотримування заповідей Божих.
<p><i>20</i>. Кожний нехай зостанеться у тому стані, в якому Бог його покликав. <i>21</i>. Рабом тебе поликано? Не журися. Навіть коли можеш стати вільним, старайся використати твій стан рабства, <i>22</i>. бо покликаний у Господі раб – визволенець Господній. Так само й вільний, якого поликано – раб Христа. <i>23</i>. Ви куплені за високу ціну. Не ставайте рабами людей. <i>24</i>. Хай кожний, брати, перед Богом лишиться у стані, в якому був покликаний.
<p>__________</p>
<p><i>Алилуя, глас 8:</i> Слухай, дочко, і споглянь, і прихили вухо Твоє <i>(Пс. 44,11) </i></p>
<p><i>Стих:</i> Лицю Твоєму помоляться багаті народи <i>(Пс. 44,13)</i></p>
<p>__________</p>
<p><i>Євангеліє: </i></p>
<p><b>Євангеліє від Матея 14, 35 – 15, 11.</b>
<p><i>35</i>. В той час, пізнавши Ісуса, люди землі генезаретської розголосили по всій тій околиці вістку про нього. І принесли до нього всіх недужих і <i>36</i>. просили його, аби тільки приторкнутись їм до краю його одягу. І скільки їх доторкалося, одужували.
<p><i>1</i>. Тоді приступили до Ісуса фарисеї та книжники Єрусалиму й кажуть:
<p><i>2</i>. – Чому твої учні порушують передання старших не миють рук, коли споживають страву?
<p><i>3</i>. А він у відповідь сказав їм:
<p>– А ви чого порушуєте заповідь Божу вашим переданням? <i>4</i>. Бог бо заповів: шануй батька твого й матір. І далі: хто проклинає батька–матір, хай буде караний на смерть. <i>5</i>. А ви кажете: хто скаже батькові чи матері добро, яким би я міг помогти вам, є дар Божий, <i>6</i>. той може не шанувати свого батька чи матір свою. Так вашим переданням ви усуваєте заповідь Божу. <i>7</i>. О лицеміри! Добре про вас пророкував був Ісая: <i>8</i>. Народ цей устами мене поважає, а серце їхнє далеко від мене. <i>9</i>. Та вони марно мене шанують, навчаючи людських наказів.
<p><i>10</i>. І прикликавши людей, сказав їм:
<p>– Слухайте іі розумійте! <i>11</i>. Не те, що до уст входить, сквернить людину, а те, що з уст виходить, те сквернить людину.
<p>__________</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>1 Кр. 7, 12–24. «Ви куплені високою ціною!»</b>
<p>У своєму житті ми найбільше цінуємо те, над чим найбільше потрудились і попрацювали, до чого приклали своїх великих зусиль і старань. Коли нам щось дістається задарма, подароване, навіть коли воно дороге, то ми так цього не цінуємо, як те, що здобуваємо зі зусиллями. З цього погляду стає зрозумілим, чого ми так мало цінуємо найбільший подарунок, який нам хто–небудь коли–небудь робив, – Вічність! 
<p>Коли ми собі усвідомимо, що Бог віддав своє життя, пролив кров, щоб ми мали цю Вічність – Царство Небесне, напевно, чимало змінимо у своєму житті. Нам потрібно постійно пам’ятати, наскільки високу ціну Бог за нас заплатив. <b>Наскільки ми цінні в очах Божих, що Він віддав свого Єдинородного Сина, який пролив за нас свою кров, що б ми були учасниками Його царства. </b>
<p>&nbsp;
<p><b>Мт. 14, 35 – 15, 11. «Не те, що до уст входить, осквернює людину, а те, що з уст виходить, те осквернює людину». </b>
<p>Інколи наша поведінка може здивувати нас самих. Можемо вчинити те, чого самі від себе не очікували, а може, й інші не очікували від нас. Але якщо ми так чи інакше повелися, значить, у своєму серці ми мали щось, не вирішене для себе, що в конкретній ситуації стало для нашої поведінки визначальним.
<p>У народі кажуть, що шила в мішку не втаїш. Шило неминуче десь вилізе, покажеться, вколе або власника мішка, або того, хто поруч. Так і в нашому житті неминуче показується те, що ми носимо всередині, ким ми є, воно вийде нагору, дасть про себе знати, найчастіше тоді, коли ми найменше цього сподіваємося.
<p>І тому важливіша річ – плекати своє внутрішнє буття. Адже якими ми є всередині, такими творимо обставини навколо нас. Що маємо у своєму серці, це і виявимо назовні в кризових ситуаціях. <b>Тож дбаймо про чистоту свого серця, бо як погане дерево не зродить доброго плоду, так і людина з нечистим серцем не може робити добрих справ!</b>
<p>&nbsp;<p><b>Владика Венедикт (Алексійчук)</b>