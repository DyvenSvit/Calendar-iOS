<p><b>Липень 18 (5) Вівторок</b></p>
<p><b>† Прп. Атанасія Атонського.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 3:</i> Тілесному життю Твоєму дивувалися ангельські чини, * як із тілом до невидимих боротьбою вийшов Ти, приснославний, * і поранив Ти демонські полки. * Тому–то, Атанасіє, Христос нагородив Тебе багатими даруваннями. * Цього ради, отче, моли, щоб спаслися душі наші.</p>
<p>Слава: <i>Кондак, глас 8:</i> Як особливого глядача нетілесних істот * і діяльного всеправдивого сповісника взиває Тебе стадо Твоє, богогласнику: * Не переставай молитися за рабів твоїх, * щоб ізбавилися від напастей і підступів ті, що співають Тобі: * Радуйся, отче Атанасіє.</p>
<p>I нині: <i>Богородичний, глас 2:</i> Непереможній Владарці * на честь перемоги * ми, врятовані від лиха, * благодарні пісні виписуємо Тобі, * раби Твої, Богородице. * А Ти, що маєш силу нездоланну, * від усяких нас бід охорони, * щоб звати Тобі: * Радуйся, Невісто неневісная.</p>
<p><i>Прокімен, глас 7:</i> Чесна перед Господом смерть преподобних Його <i>(Пс.</i> <i>115,6)</i>.</p>
<p><i>Стих:</i> Що віддам Господеві за все, що Він воздав мені? <i>(Пс. 115,3)</i>.</p>
<p>__________</p>
<p><i>Апостол: </i></p>
<p><i>Ряд.:</i> <p><b>Перше Послання Апостола Павла до Корінтян 6, 20 – 7, 12.</b>
<p><i>20</i>. Браття, прославляйте Бога тілами вашими і вашими душами, які є Божі.
<p><i>1</i>. Відносно того, що ви мені писали, то воно добре чоловікові не займати жінки. <i>2</i>. Однак, з уваги на розпусту, кожний хай має свою жінку і кожна хай має свого чоловіка. <i>3</i>. Хай чоловік віддає належне жінці, так само й жінка – чоловікові. <i>4</i>. Жінка не має влади над своїм тілом, а чоловік; так само й чоловік не має влади над своїм тілом, а жінка. <i>5</i>. Не ухиляйтесь одне від одного, хіба що за взаємною згодою до часу, щоб на молитві, а потім сходьтеся разом, щоб не спокушав вас сатана вашою нестриманістю. <i>6</i>. Кажу це як пораду, не як наказ. <i>7</i>. Я бажав би, щоб усі люди були, як я, та кожний має свій особливий дар від Бога, один – такий, а другий – інший.
<p><i>8</i>. Кажу ж нежонатим та вдовицям, що добре їм, коли зостануться, як я; <i>9</i>. але коли не можуть стриматися, нехай одружуються, ліпше дружитися, ніж горіти.
<p><i>10</i>. Одруженим же наказую не я, але Господь: жінка нехай не розлучається зо своїм чоловіком; <i>11</i>. коли ж розлучиться, нехай зостанеться незаміжня або нехай помириться з чоловіком, і чоловік нехай не відпускає жінки.
<p><i>12</i>. Іншим же кажу я, не Господь: Коли який брат має невіруючу жінку і вона погоджується з ним жити, нехай її не відпускає.
<p><i>Прп.:</i> <p><b>Послання Апостола Павла до Галатів 5, 22 – 6, 2.</b>
<p><i>22</i>. Браття, плід Духа: любов, радість, мир, довготерпіння; лагідність, доброта, вірність, <i>23</i>. тихість, здержливість. На все це нема закону. <i>24</i>. Котрі ж Ісус–Христові, розп'яли тіло з його пристрастями та похотями. <i>25</i>. Коли живемо духом, духом ходімо. <i>26</i>. Не будьмо суєславні, задиркуваті між собою, завидущі одні одним.
<p><i>1</i>. Брати! Коли б хто попав у яку провину, ви, духовні, такого наставляйте духом лагідности; але вважай, щоб і ти не впав у спокусу. <i>2</i>. Носіте тягарі один одного, і так виконаєте закон Христа. 
<p>__________</p>
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1)</i>.</p>
<p><i>Стих:</i> Сильне на землі буде сім’я його <i>(Пс.</i> <i>111,2)</i>.</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 14, 1–13.</b>
<p><i>1</i>. В той час, коли дійшла чутка до Ірода четверовласника про Ісуса, <i>2</i>. він сказав:
<p>– Це Іван Христитель! Це він воскрес із мертвих, і тому чудодійні сили діють у ньому.
<p><i>3</i>. Бо Ірод був схопив Івана, зв'язав його і вкинув у темницю – через Іродіяду, жінку брата свого Филипа; <i>4</i>. Іван бо говорив до нього:
<p>– Не можна тобі її мати.
<p><i>5</i>. Він хотів його вбити, та боявсь народу, бо його мали за пророка. <i>6</i>. Коли настав день народження Ірода, дочка Іродіяди танцювала перед усіма й догодила Іродові; <i>7</i>. і він, клянучись, обіцяв їй дати, чого тільки попросить. <i>8</i>. Вона, під намовою матері своєї, сказала йому:
<p>– Дай мені тут на полумиску голову Івана Христителя.
<p><i>9</i>. І засмутивсь цар, але задля клятви і тих, що разом за столом були, велів дати <i>10</i>. і послав стяти голову Іванові в темниці. <i>11</i>. Принесли, отже, на полумиску його голову й дали дівчині, а та подала своїй матері.
<p><i>12</i>. І прийшли його учні, взяли тіло й поховали його. І пішли та сповістили про те Ісуса.
<p><i>13</i>.Почувши це, Ісус відплив звідти човном у пустинне й самітне місце; народ же, довідавшись про це, пішов за ним із міст пішки. 
<p><i>Прп.:</i> <p><b>Євангеліє від Луки 6, 17–23.</b>
<p><i>17</i>. В той час став Ісус на рівнім місці; була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i>. Вони прийшли слухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i>. Увесь народ намагався його торкнутися, бо сила виходила з нього й усіх оздоровляла.
<p><i>20</i>. Тоді він, звівши на своїх учнів очі, почав казати: 
<p>Блаженні вбогі,
<p>бо ваше царство Боже.
<p><i>21</i>. Блаженні голодні нині, 
<p>бо ви насититеся.
<p>Блаженні, що плачете нині,
<p>бо будете сміятись.
<p><i>22</i>. Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть як безчесне ваше ім'я Сина чоловічого ради. <i>23</i>. Радійте того дня й веселіться, бо ваша нагорода велика на небі.
<p>Так само бо батьки їхні поводилися з пророками.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6–7)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 6, 20 – 7, 12. «Прославляйте Бога тілами вашими і вашими душами»</b>
<p>Наше тіло й нашу душу дав нам Господь. І не тільки дав, щоб ми жили, задовольняючись пожаданнями чи стремліннями, але щоб ми своїм життям і поступуванням свідчили про Бога. Це велика відповідальність і велике завдання, яке лежить на кожному з нас: свідчити про Господа. І кожна життєва ситуація – це добра нагода для цього. 
<p>Немає ситуації, де ми б були нейтральними. Ми або свідчимо про Бога, або не свідчимо. Ми або прославляємо своїми душами і тілами Бога, або не прославляємо. Тож не тішмо себе, що іноді ми буваємо такі немов би не грішні і не святі. <b>Ми завжди або з Богом, або без Нього.</b> 
<p>&nbsp;
<p><b>Мт. 14, 1–13. «І засмутився цар, але задля клятви і тих, що разом за столом сиділи, звелів дати, ─ тож послав стяти голову Йоанові в темниці».</b>
<p>Бачимо, як Іродіяда через маніпуляцію добивається того, щоб Ірод стяв голову Йоанові. Ірод, усвідомлюючи, що робить зле, усвідомлюючи, що робить те, чого не мав би робити, все ж таки піддається на цю маніпуляцію. Чого вчить нас це Євангеліє?
<p>У своєму житті ми приймаємо багато рішень, постанов, не задумуючись над наслідками, як це зробив Ірод. Він пообіцяв дати будь–що, чого забажає донька Іродіяди. А вже пізніше, через страх бути висміяним, не міг змінити своєї обіцянки. Так само бачимо, що в нашому житті часто змінюються обставини, відкриваються нові подробиці, стає зрозумілішою справа або ми більше усвідомлюємо те чи інше. Тому ніколи не біймося змінювати свої рішення, ніколи не біймося змінювати своє ставлення до людей, до обставин, не біймося визнати свою провину. Ніколи не будьмо в полоні своїх рішень. 
<p><b>Коли змінюються обставини і Бог відкриває нам щось більше, ніж ми знали до цього, будьмо готові змінювати свої рішення та постанови! </b>
<p>&nbsp;<p><b>Владика Венедикт (Алексійчук)</b>