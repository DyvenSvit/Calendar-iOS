<p><b>Перенесення мощей святих безсрібників Кира і Йоана</b> 
<p><i> Тропар, глас 5:</i> Чудеса святих Твоїх мучеників як стіну непоборну нам даровав єси, Христе Боже, їх молитвами підступи невірних розори, Церкву Святу укріпи, як Єдин Благий і Чоловіколюбець. 
<p><i> Кондак, глас 3:</i> Від Божественної благодаті дар чудес прийнявши, святії, чудодієте неустанно, всі наші пристрасті дією вашою невидимою посікаєте, Кире богомудрий із Йоаном славним:ви бо є лікарями Божественними. 
<p>Про життя святих лікарів безсрібників Кира і Йоана ми вже писали, і згадали, що їх мощі було перенесено з міста Канопи до місцевости, що звалася Манутін. Сталося це за святого Кирила, патріярха Олександрійського. Сьогодні Христова Церква відзначає пам’ять перенесення мощей святих. Їх гріб прославився численними чудами, а в церкву, зведену на їх честь, постійно приходили хворі, які прагнули одужати. Так, син начальника Олександрії Аммоній, юнак дуже гордий, двічі був дуже важко захворів. Він помолився до святих мучеників, і вони явилися йому у видінні й упімнули за гордість, веліли одягти грубу одежу, позамітати в церкві і наносити води для хворих. Юнак упокорився й одужав. Також один сліпець з Олександрії на ім’я Теодор прозрів, коли став просити допомоги у святих мучеників. Подібних чуд було дуже багато. Бог таким чином і після смерти прославив тих, які полюбили Його понад усе. Хай буде їм честь і слава! 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>