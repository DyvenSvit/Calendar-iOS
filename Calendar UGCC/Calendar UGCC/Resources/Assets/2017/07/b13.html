<p><b>Липень 13 (30) Четвер</b></p>
<p><b>† Собор свв. славних і всехвальних дванадцяти апостолів.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> На всю землю вийшло вістування ваше, святії, * бо, прийнявши Духа у вогненних язиках, ви ідольську лесть спалили * і мережею словес людей заблудлих зловили ви у віру, * тому небеса повідають вашу славу, * а створена вами основа сповіщає, * і ми з ними кличемо в пам’ять вашу: * Спаси, Боже, всіх нас, * молитвами дванадцяти апостолів Твоїх.</p>
<p>Слава: <i>Кондак, глас 2:</i> Камінь Христос каменя віри нині прославляє світло, * найзнаменитішого з учеників, і з Павлом увесь дванадцятичисленний собор. * Їх пам’ять творячи з вірою, прославляємо Того, що їх прославив.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>.</p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс.</i> <i>18,2)</i>.</p>
<p>__________</p>
<p><i>Апостол: </i></p>
<p><i>Ряд.:</i> <p><b>Перше Послання Апостола Павла до Корінтян 3, 18–23.</b>
<p><i>18</i>. Браття, нехай ніхто себе не зводить. Як кому з вас здається, що він мудрий у цьому віці, хай дурним стане, щоб зробитися мудрим, <i>19</i>. бо мудрість цього світу – глупота в Бога. Написано бо: Він ловить мудрих їхніми хитрощами; <i>20</i>. і ще:
<p>Господь знає думки мудрих,
<p>що вони марні.
<p><i>21</i>. Тому нехай ніхто не покладає своєї хвали в людях; усе бо ваше: <i>22</i>. чи то Павло, чи Аполлос, чи Кифа, чи світ, чи життя, чи смерть, чи теперішнє, чи майбутнє – усе ваше, <i>23</i>. ви ж Христові, а Христос Божий.
<p><i>Апп.:</i> <p><b>Перше Послання Апостола Павла до Корінтян 4, 9–16.</b>
<p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.
<p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс.</i> <i>88,6)</i>.</p>
<p><i>Стих:</i> Бог прославлюваний на раді святих <i>(Пс. 88,8)</i>.</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 13, 36–43.</b>
<p><i>36</i>. В той час, коли Ісус прийшов додому, підійшли до нього його учні й кажуть:
<p>– Виясни нам притчу про кукіль, що на полі.
<p><i>37</i>. Він у відповідь сказав їм:
<p>– Той, хто сіє добре зерно – це Син чоловічий; <i>38</i>. поле – це світ; добро зерно – це сини царства; кукіль – це сини лукавого; <i>39</i>. ворог, що його посіяв – це диявол; <i>40</i>. жнива – це кінець світу; женці – це ангели. Так, як збирають кукіль і в вогні палять, так само буде при кінці світу: <i>41</i>. Син чоловічий пошле своїх ангелів, які зберуть із його царства всі спокуси й тих, що чинять беззаконня, <i>42</i>. і кинуть їх до вогненної ночі: там буде плач і скрегіт зубів. <i>43</i>. І тоді праведні засяють, як сонце, в царстві Отця свого.
<p>Хто має вуха, нехай слухає.
<p><i>Апп.:</i> <p><b>Євангеліє від Марка 3, 13–19.</b>
<p><i>13</i>. Одного разу вийшов Ісус на гору й покликав тих, яких сам хотів, і вони прийшли до нього. <i>14</i>. І він призначив дванадцятьох, щоб були при ньому та щоб їх посилати проповідувати; <i>15</i>. і дав їм владу виганяти бісів.
<p><i>16</i>. Призначив він дванадцятьох: Симона, якому дав ім'я Петро; <i>17</i>. Якова, сина Заведея, та Івана, брата Якова, і дав їм ім'я Воанергес, у перекладі – Сини грому; <i>18</i>. Андрія, Филипа, Вартоломея, Матея, Тому, Якова, сина Алфея, Тадея, Симона Кананея, <i>19</i>. та Юду Іскаріота, що його зрадив.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс.</i> <i>18,5)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 3, 18–23. «Мудрість цього світу – глупота в Бога»</b>
<p>Коли поглянути на цей світ, то багато людей хочуть почуватися і виглядати важливими й мудрими. Також зустрічаємо багато справді мудрих і досвідчених людей, які нам допомагають чи порадами, чи знаннями. Але однаково, на кого б ми не поглянули, то побачимо, що їхнє знання чи мудрість – обмежені. І не тільки обмежені, а й суб’єктивні, бо часто дуже мудрі люди не можуть знайти між собою порозуміння, тому що бачать ту чи ту проблему з різних перспектив і різного розуміння. 
<p>Тому апостол каже, що саме ця людська мудрість – глупота в Бога, бо всі ми бачимо по–своєму, дивимось на світ зі свого вікна, зі своєї перспективи. <b>І лише коли ми наближаємось до Бога, живемо молитовним життям, духовним життям, все більше здобуваємо ту мудрість, яка може бачити світ з різних боків, тобто Божими очима.</b>
<p>&nbsp;
<p><b>Мт. 13, 36–43. «Хто має вуха, нехай слухає!»</b>
<p>Ми у своєму житті багато чого чули й багато знаємо. Але чи те, що ми чули, ми справді почули? У народі часто кажуть, що в одне вухо влітає, а в друге вилітає. Скільки інформації ми чули за своє життя? Для прикладу, як багато прочитали книг, почули проповідей, наук, мали реколекцій? Але одна річ – слухати, а інша – почути. Тому Господь говорить. «Хто має вуха, нехай слухає!» 
<p>Треба завжди вслухатися, «вчуватися», або, як кажемо на богослужінні, – «Будьмо уважні». Господь постійно щось нам промовляє і навчає нас – так само, як Він промовляв до своїх учнів, апостолів. Навколо Ісуса ходили тисячі, проте лише одиниці вслухалися, послухали й пішли за Ним. 
<p>І дотепер Господь промовляє не тільки до вибраних осіб, а до мільярдів людей, а точно до всіх, однак не всі йдуть за Ним. Ідуть ті, які не тільки слухають Його, а вслухаються і чують, що Господь промовляє до них. <b>Тож вслухаймося, як через події та обставини в нашому житті Господь промовляє до кожного з нас!</b>
<p>&nbsp;<p><b>Владика Венедикт (Алексійчук)</b>