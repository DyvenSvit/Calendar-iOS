<p><strong>Липень 15 (2) Субота</strong></p>
<p><strong>† Положення чесної ризи Пресвятої Владичиці нашої Богородиці у Влахерні.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Богородице приснодіво, людей покрове, * Ти ризу й пояс пречистого Твого тіла * як загороду могутню городу Твоєму дарувала * безсіменним різдвом Твоїм, нетлінною перебуваючи. * В Тобі бо природа обновляється і час. * Тому молимо Тебе, мир городу Твоєму дарувати * і душам нашим велику милість.</p>
<p>Слава, і нині: <i>Кондак, глас 4:</i> Як одежу нетління всім вірним, богоблагодатна чиста, * дарувала Ти священну ризу Твою, * якою священне тіло Твоє покривала Ти, * покрове всіх людей. * Її положення празнуємо в любові і кличемо зо страхом до Тебе: * Радуйся, Діво, християн похвало.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46–47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________</p>
<p><i>Апостол: </i></p>
<p><i>Ряд.:</i> <p><b>Послання Апостола Павла до Римлян 9, 1–5.</b>
<p><i>1</i>. Браття, кажу в Христі правду, не обманюю, як свідчить мені моя совість у Святім Дусі, <i>2</i>. що я у великім смутку і в безнастаннім болі мого серця. <i>3</i>. Бо я бажав би сам бути відлученим від Христа за братів моїх, рідних мені тілом; <i>4</i>. вони ізраїльтяни, їм належить усиновлення і слава, і завіти, і законодавство, і богослужба, і обітниці; <i>5</i>. їхні отці, з яких Христос тілом, що над усім – Бог, благословенний повіки. Амінь.
<p><i>Богородиці:</i> <p><b>Послання Апостола Павла до Євреїв 9, 1–7.</b>
<p><i>1</i>. Браття, перший завіт мав також свої установи щодо служби і мав святиню земну. <i>2</i>. Споруджено бо перший намет, де були світильник, стіл і хліби предложення; він зветься Святе. <i>3</i>. За другою завісою був намет, званий Святе святих, <i>4</i>. зо золотим жертовником для палення пахучого кадила та кивотом завіту, що був увесь покритий золотом; у ньому був золотий посуд з манною, розцвіле жезло Арона й таблиці завіту. <i>5</i>. Зверху же над ним були херувими слави, що крильми отінювали престол умилостивлення. Але про це не час тепер говорити докладно.
<p><i>6</i>. І от як усе це так було уряджено, в перший намет увіходили завжди священики, виконуючи службу; <i>7</i>. в другий же раз на рік – лише первосвященик, і то не без крови, яку приносив за свої і людські провини. 
<p>__________</p>
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс. 131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 9, 18–26.</b>
<p><i>18</i>. В той час один начальник приступив до Ісуса і, вклонившися, мовить йому:
<p>– Дочка моя тількищо померла. Прийди, поклади на неї руку, і вона оживе.
<p><i>19</i>. Підвівсь Ісус і пішов за ним з учнями.
<p><i>20</i>. І от одна жінка, що дванадцять років нездужала на кровотечу, приступила ззаду й доторкнулась до краю його одежі. <i>21</i>. Казала бо сама до себе: «Як тільки доторкнуся до краю його одежі, видужаю». <i>22</i>. Ісус, обернувшись, побачив її і каже:
<p>– Бадьорися, дочко! Віра твоя спасла тебе.
<p>І видужала жінка тієї ж години.
<p><i>23</i>. Коли Ісус прибув до дому начальника й побачив там сопільників і схвильовану юрбу, <i>24</i>. сказав:
<p>– Уступіться, бо дівча не вмерло, а спить.
<p>І насміхалися з нього. <i>25</i>. Як же випроваджено людей, він увійшов, узяв її за руку, і дівча встало. <i>26</i>. Чутка про це розійшлась по всій тій країні.
<p><i>Богородиці:</i> <p><b>Євангеліє від Луки 10, 38–42; 11, 27–28.</b>
<p><i>38</i>. В той час увійшов Ісус в одне село, і якась жінка, Марта на ім'я, прийняла його в хату. <i>39</i>. Була у неї сестра, що звалася Марія; ця, сівши в ногах Господа, слухала його слова. <i>40</i>. Марта ж клопоталася, услуговуючи всіляко. Підійшла вона й каже: 
<p>– Господи, чи тобі байдуже, що сестра моя лишила мене саму служити? Скажи їй, щоб мені помогла. 
<p><i>41</i>. Озвався Господь до неї і промовив: 
<p>– Марто, Марто, ти побиваєшся і клопочешся про багато, одного ж потрібно. <i>42</i>. Марія вибрала кращу частку, що не відніметься від неї. 
<p><i>27</i>. Коли він говорив це, якась жінка підняла голос з–між народу і сказала до нього: 
<p>– Щасливе лоно, що тебе носило, і груди, що тебе кормили. <i>28</i>. Він озвався: 
<p>– Щасливі ті, що слухають слово Боже і зберігають його.
<p>__________</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>
<p>&nbsp;<hr />
<p><b>Рм. 9, 1–5. «Я бажав би сам бути відлученим від Христа за братів моїх»</b>
<p>Бачимо, наскільки великою є любов апостола народів. Він так сильно вболіває за свій народ, що готовий сам бути відлучений від Ісуса Христа, щоб тільки вони пізнали Господа і Його спасення. Це важлива посвята в житті кожного з нас – цінувати нарід, в якому живемо, любити його, дякувати Богові, що дав нам народитись саме серед цього народу, молитись за свій нарід, співтерпіти з ним, почуватись його частиною. 
<p>Маємо розуміти ту тяглість, якою живе народ. Багато поколінь жило перед нами, багато буде жити після нас. Ми також є частинкою цього народу, який має відповідальність за майбутнє, але який відчуває наслідки минулого й має обов’язок дбати і про прощення гріхів минулих поколінь. <b>Тож молімося, щоб весь наш народ пізнавав Господа, чинив Божу волю, жив праведно і свято.</b> А Бог милосердно прощав усі гріхи нашого народу і зцілював нас, робив повністю своїм народом святим!
<p>&nbsp;
<p><b>Мт. 9, 18–26. «Віра твоя спасла тебе».</b>
<p>Можемо лише уявити собі, скільки людей було навколо Ісуса Христа. Усіх притягувала його надзвичайна особистість. Господь творив знаки, знамення, чуда, зцілював – це приваблювало людей. Усі бачили, що Він не є звичайною людиною. Але зауважмо, що того, що людей притягувало, було ще замало, аби зцілитися. Ті, що отримали від Господа зцілення, мали віру. Саме через їхню віру Ісус оздоровлював їх і зцілював. 
<p>Ісус Христос був, є і буде той самий. В історії життя кожного з нас повторюється те ж саме, що і в житті людей, які зустрічалися з Ним. Господь може зцілювати нас, як і їх, через нашу віру. Господь через нашу віру може змінювати нас, оздоровлювати, давати мудрість. Але Він сам не може змінити нас, Він не може силоміць зробити нас ліпшими, добрими чи святими. Бог потребує нашого бажання та віри. Бог є Тим, хто може зцілити, змінити нас. А ми – ті, які потребують цієї зміни та зцілення. Але чи ми віримо й довіряємо Богові, що Він справді може нас зцілити? <b>І так, як ця жінка повірила і за її вірою далося їй, так і ми, коли повіримо, за нашою вірою отримаємо. </b>
<p>&nbsp;<p><b>Владика Венедикт (Алексійчук)</b>