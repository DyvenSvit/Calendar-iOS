<p><b>Липень 27 (14) Четвер</b></p>
<p>Св. ап. Акили.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Інший, святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Інший, святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Перше Послання Апостола Павла до Корінтян 10, 28 – 11, 7.</b>
<p><i>28</i>. Браття, як хто вам скаже: «Це було жертвоване ідолам» – не їжте задля того, хто попередив вас, і задля совісти; <i>29</i>. кажу задля совісти не своєї, а іншого. Чому бо моя воля мала б залежати від совісти іншого? <i>30</i>. Як я що їм з подякою, чому б мене ганити за те, за що я дякую?
<p><i>31</i>. Чи ви, отже, їсте, чи п'єте, чи щобудь робите, все робіть на славу Божу. <i>32</i>. Не будьте приводом упадку ні для юдеїв, ні для поган, ні для Церкви Божої. <i>33</i>. Отак і я сам стараюсь догодити всім у всьому, не шукаючи для себе користи, але для багатьох, щоб спаслися. 
<p><i>1</i>. Будьте моїми наслідувачами, як і я – Христа.
<p><i>2</i>. Радію, що ви про мене згадуєте в усьому і тримаєте передання так, як я передав вам. <i>3</i>. Хочу, щоб ви знали що кожному чоловікові голова – Христос, голова жінці – чоловік, голова Христові – Бог. <i>4</i>. Кожний чоловік, що молиться чи пророкує з покритою головою, соромить свою голову. <i>5</i>. А кожна жінка, що молиться чи пророкує з непокритою головою, соромить свою голову, бо це те саме, якби була обголена. <i>6</i>. Бо коли жінка не покривається, нехай обстригається; а коли сором жінці стригтися чи голитися, нехай покривається. <i>7</i>. Чоловікові не слід покривати голову, він бо образ і слава Божа, жінка ж – слава чоловіка.
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 16, 24–28.</b>
<p><i>24</i>. Сказав Господь до своїх учнів:
<p>Коли хто хоче йти за мною, нехай зречеться себе самого, візьме хрест свій і йде за мною. <i>25</i>. Хто хоче спасти своє життя, той його погубить; а хто своє життя погубить ради мене, той його найде. <i>26</i>. Яка користь людині, коли здобуде увесь світ, але занапастить власну душу? Що може людина дати взамін за свою душу?
<p><i>27</i>. Син чоловічий має прийти в славі Отця свого з ангелами своїми й тоді воздасть кожному згідно з його ділами.
<p><i>28</i>. Істинно кажу вам: є деякі між тут присутніми, які не зазнають смерти, поки не побачать Сина чоловічого, що приходить зо своїм царством.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 10, 28 – 11, 7. «Не будьте причиною спокуси ні для юдеїв, ні для поган, ні для Божої Церкви»</b>
<p>У нашому житті бачимо, як часто ми одними особами зачаровані, а іншими розчаровані, а буває, що в тих, якими були зачаровані, пізніше розчаровуємось. Якщо у нашому житті поведінка і постава якихось людей, у свій час була важлива настільки для нас, то можемо навіть відпасти від Церкви, якщо розчаруємось поведінкою тих чи тих осіб. 
<p>Водночас маємо бути свідомі, що наше життя, наші вчинки і наша поведінка для інших людей теж можуть бути настільки важливими. Бо нашим життям і нашими вчинками ми або проповідуємо Христа, або не проповідуємо. Нейтрального стану не буває. Іншим ми або вказуємо шлях до Бога, або шлях від Бога. <b>Тож стараймось повсякчас бути дороговказами для всіх людей, жити за заповідями Божими і за Євангелієм. </b>
<p>&nbsp;
<p><b>Мт. 16, 24–28. «Яка користь людині, як світ цілий здобуде, а занапастить власну душу?»</b>
<p>Ми постійно щось здобуваємо у своєму житті, чогось прагнемо, не минає й хвилі, щоб не вкладали в щось своїх зусиль і старань. Після здобуття одних вершин приходить бажання здобувати наступні – і так триває ціле наше життя. Господь про це каже дуже просто: що з того, що здобудете навіть цілий світ, навіть не щось одне чи друге, а цілий світ, якщо занапастите свою власну душу? 
<p>Лиш погляньмо на своє життя й побачимо, скільки дорогоцінного часу, скільки талантів і зусиль ми вкладаємо в те чи інше. Потім врешті–решт лишаємо його й хочемо здобути ще щось, а в кінцевому підсумку залишимо все, бо нічого не зможемо забрати зі собою після своєї смерті . 
<p><b>Тому важливо замислитися, скільки ми вкладаємо свого часу й талантів, щоб освятити і спасти свою душу.</b> Живімо вже тут для Небесного Царства, щоб усі наші зусилля не були марними й ми не занапастили своєї душі!
<p>&nbsp;<p><b>Владика Венедикт (Алексійчук)</b>