<p><b>Липень 1 (18) Субота</b></p>
<p>Св. мч. Леонтія.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 6, 11–17.</b>
<p><i>11</i>. Браття, вважайте себе мертвими для гріха, а живими для Бога в Христі Ісусі.
<p><i>12</i>. Нехай, отже, не панує гріх у смертнім вашім тілі, щоб вам коритися його пожадливостям, <i>13</i>. і не видавайте членів ваших гріхові як зброю неправедности, але воздайте себе Богові, як ожилих із мертвих, і члени ваші як зброю праведности. <i>14</i>. Бо гріх не буде більш над вами панувати, тому що ви не під законом, а під ласкою.
<p><i>15</i>. Що ж, чи будемо грішити, бо ми не під законом, але під ласкою? О ні! <i>16</i>. Хіба не знаєте, що ви слуги того, кому себе віддаєте як слуг на послух, кого слухаєтеся: чи то гріха – на смерть, чи то послуху – на праведність? <i>17</i>. Та дяка Богові, що ви, бувши колись слугами гріха, з усього серця послухалися тієї науки, якої вас навчили,
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 8, 14–23.</b>
<p><i>14</i>. В той час, коли прийшов Ісус до Петра в хату, побачив його тещу, що лежала в гарячці. <i>15</i>. Він доторкнувсь до її руки, і гарячка її покинула, і вона встала, і услуговувала йому.
<p><i>16</i>. І як настав вечір, принесли до нього багато біснуватих, і він словом вигнав духів і зцілив усіх недужих, <i>17</i>. щоб збулося сказане пророком Ісаєю: він узяв наші недуги й поніс наші хвороби.
<p><i>18</i>. Побачивши силу народу навколо себе, Ісус велів відплисти на другий бік. <i>19</i>. І приступив один книжник та сказав до нього:
<p>– Учителю, куди б ти не пішов, я піду за тобою. 
<p><i>20</i>. Ісус каже до нього:
<p>– Лисиці мають нори і птиці небесні – гнізда, а Син чоловічий не має де голови прихилити.
<p><i>21</i>. Другий з учнів сказав до нього:
<p>– Господи, дозволь мені піти спершу поховати мого батька.
<p><i>22</i>. Ісус сказав до нього:
<p>Іди за мною і зостав мертвим ховати своїх мертвих.
<p><i>23</i>. Як він увійшов до човна, слідом за ним увійшли його учні. 
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>Рм. 6, 11–17. «Вважайте себе за мертвих для гріха, а за живих для Бога, в Христі Ісусі»</b>
<p>У житті ми завжди маємо вибір. Чи йти за нашими пристрастями і пожаданнями, які часто накидаються на нас, штовхають нас до того чи іншого і примушують робити погані вибори. Чи піддатись Божому Духові, жити в Господі, який нас кличе до добра, терпеливості, молитви, прощення. 
<p>І бачимо, коли ми живемо у гріхові, гріх вимучує людину, він не дає їй правдивого добра і щастя. А коли людина живе в Господі, вона відчуває радість життя, смак, цілісність. <b>Не існує третього стану: або ми – з Богом, або без Нього, або ми живемо у гріху, або ми мертві для гріха й живемо для Бога!</b>
<p>&nbsp;
<p><b>Мт. 8, 14–23. «Зцілив усіх недужих».</b>
<p>Життя Ісуса Христа свідчить про велику Божу любов, яку Господь має до кожної людини від віків. Бог послав свого Сина, бо дуже любив людей і вболівав про їхнє спасення.
<p>Так само й тепер Господь у кожній ситуації виявляє милосердя до кожної конкретної людини. Як Ісус приходить до Петра і зцілює від гарячки його тещу, оздоровляє також недужих, біснуватих, втішає сумних і навертає грішників – так і зараз Він приходить до кожного з нас і простягає свою руку.
<p>Святе Письмо нагадує нам, що «зцілив усіх недужих», тобто – не оминув своєю увагою нікого. <b>Уміймо й ми виявляти милосердя до кожної людини, яку Господь посилає нам на нашій життєвій дорозі!</b>
<p>&nbsp;<p><b>Владика Венедикт (Алексійчук)</b>