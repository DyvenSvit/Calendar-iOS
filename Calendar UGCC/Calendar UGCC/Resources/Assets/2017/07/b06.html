<p><b>Липень 6 (23) Четвер</b></p>
<p>Св. мчц. Агрипіни.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Інший, святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Інший, святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 15, 17–29.</b>
<p><i>17</i>. Браття, можу хвалитись у Христі Ісусі тим, що Боже, <i>18</i>. бо я не смів би говорити про те, чого Христос не вчинив через мене для послуху логан, словом і ділом, <i>19</i>. силою знаків і чудес, силою Духа Божого, так що я проповідував євангеліє Христове по всіх усюдах від Єрусалиму й околиць аж до Ілірику, <i>20</i>. вважаючи, однак, за честь не проповідувати євангелія там, де Христове ім'я було вже відоме, щоб не будувати на чужій основі, <i>21</i>. але як написано:
<p>Ті, яким про нього не звіщалось, його побачать;
<p>і ті, що про нього не чули, зрозуміють.
<p><i>22</i>. Тому я щоразу мав перешкоди прийти до вас. <i>23</i>. Тепер же, не маючи більше поля праці в цих країнах і гаряче бажаючи з давніх літ до вас прибути, <i>24</i>. надіюсь, ідучи по дорозі в Еспанію, побачити вас і що ви мене туди проведете, після того, як я трохи натішусь вами. <i>25</i>. Тепер же йду в Єрусалим святим служити, <i>26</i>. бо Македонія і Ахая рішили зібрати дещо на потреби вбогих святих у Єрусалимі. <i>27</i>. Рішили, ба вони й винні їм, бо як погани стали спільниками їхніх духовних благ, повинні допомогти їм у тілесних. <i>28</i>. Коли я це виконаю і вручу їм особисто цю збірку, виберусь від вас в Еспанію. <i>29</i>. Знаю, що коли прийду до вас, прийду в повноті Христового благословення.
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 12, 46 – 13, 3.</b>
<p><i>46</i>. В той час, коли Ісус промовляв ще до народу, мати його та брати стояли надворі, бажаючи з ним говорити. <i>47</i>. Каже один до нього:
<p>– Он твоя мати і твої брати стоять надворі, бажаючи говорити з тобою.
<p><i>48</i>. Він відповів тому, що говорив до нього:
<p>– Хто моя мати і хто мої брати?
<p><i>49</i>. І вказавши рукою на своїх учнів, мовив:
<p><i>50</i>. – Ось моя мати й мої брати! Бо хто чинить волю мого Отця, що на небі, той мій брат, сестра і мати.
<p><i>1</i>. Того дня Ісус вийшов з дому і сів край моря. <i>2</i>. І зібралася коло нього така сила народу, що він увійшов у човен і сів у ньому, а ввесь народ стояв на березі. <i>3</i>. Він повчав їх багато у притчах.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Рм. 15, 17–29. «Тепер же йду в Єрусалим, святим служити»</b>
<p>Завжди хочемо доброго ставлення від інших людей, щоб нам допомагали, підтримували, потішали. І так само інші сподіваються цього від нас. Бачимо, що апостол нам показує цей приклад служіння іншим християнам. Він вказує на те, що йде їм служити. Подивімося на наше життя, на наші спроможності, таланти, ситуації, на те, що ми виконуємо. Яким би іншим був світ, якби ми сприймали кожну ситуацію як добру нагоду послужити іншим, і якби інші також так сприймали, що мають нагоду послужити нам. Уже тут, на землі, ми б сповнялись цією радістю передсмаком Царства Небесного. 
<p>Стараймося найперше самі служити іншим людям, незалежно, як вони ставляться до нас, усім тим, яких Бог нам дав. І рано чи пізно ми побачимо, як це бажання служити передасться їм. <b>І ми через це не тільки створимо навколо себе атмосферу любови, а й іншим дамо шанс ставати кращими.</b>
<p>&nbsp;
<p><b>Мт. 12, 46 – 13, 3. «Бо хто чинить волю мого Отця, що на небі, той мій брат, сестра і мати».</b>
<p>Родинні стосунки сильніші порівняно з політичними, економічними, стосунками в колективі, бо вони завжди триваліші. У сім’ї ми більше допомагаємо одні одним, підтримуємо рідних. У цьому Євангелії Господь вказує, що є щось більше за ці стосунки. Хоч тілесно між собою ми є брати, сестри, батьки, діти, але наш Небесний Отець, від Котрого походить наше буття, вважає своїми близькими тих, хто чинить Його волю. 
<p>Коли чинимо Божу волю, тоді змінюємося, переображаємось і все більше стаємо подібними до нашого Отця. Саме тому ті, хто є в Бозі, хоч не завжди перебувають між собою в родинних зв’язках, є братами і сестрами, як сказав Ісус.
<p>Господь завжди чекає на близькість з нами, на можливість назвати нас братом, сестрою, дитиною, але осягнення цієї близькості є в наших руках. У нашому житті можемо ставати ближчими до Бога або ж віддалятися від Нього. <b>Стараймося наближатися до нашого Творця – і тоді Він наблизиться до нас!
</b>
<p>&nbsp;<p><b>Владика Венедикт (Алексійчук)</b>