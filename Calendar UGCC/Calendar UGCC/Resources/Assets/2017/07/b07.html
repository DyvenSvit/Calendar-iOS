<p><strong>Липень 7 (24) П'ятниця</strong></p>
<p><strong>⊕ Різдво пророка, Предтечі і Хрестителя Господнього Йоана.</strong></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Пророче і предтече пришестя Христового, * достойно звеличати Тебе не в силі ми, що любов’ю Тебе почитаємо, * бо неплідність матері і отча безгласність розрішилися славним і чесним твоїм різ двом * – і воплочення Сина Божого світові проповідується.</p>
<p>Слава: <i>Кондак, глас 3:</i> Перше неплідна днесь Христового предтечу родить * і він є сповненням усякого пророцтва, * бо кого пророки проповідували, * на того він у Йордані руку поклав. * Явився Божого Слова пророк, проповідник, разом і предтеча.</p>
<p>I нині: <i>Богородичний, глас 3:</i> Діва днесь предстоїть у церкві * і з ликами святих невидимо за нас молиться Богу. * Ангели з архиєреями поклоняються, * апостоли з пророками ликують, * бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у Господі і уповає на Нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 13, 11 – 14, 4.</b>
<p><i>11</i>. Браття, тепер ближче нас спасіння, ніж тоді, як ми увірували. <i>12</i>. Ніч проминула, день наблизився. Відкиньмо, отже, вчиники темряви й одягнімось у зброю світла. <i>13</i>. Як день, поводьмося чесно: не в ненажерстві та пияцтві, не в перелюбі та розпусті, не у сварні та заздрощах; <i>14</i>. але вдягніться у Господа Ісуса Христа і не дбайте про тіло в похотях.
<p><i>1</i>. Слабкого у вірі приймайте, не вступаючи з ним у суперечки. <i>2</i>. Один вірить, що можна все їсти, а слабкий їсть городину. <i>3</i>. Хто їсть, хай тим, що не їсть, не гордує; а хто не їсть, хай того, що їсть, не судить, бо Бог його прийняв. <i>4</i>. Ти хто, що чужого слугу судиш? Своєму господареві стоїть він або падає; але він стоятиме, бо Господь може підтримати його.
<p>__________</p>
<p><i>Алилуя, глас 1:</i> Благословен Господь, Бог Ізраїлів, що посітив і сотворив ізбавління людям Своїм <i>(Лк. 1,68)</i>.</p>
<p><i>Стих:</i> I Ти, дитя, пророк Вишнього наречешся <i>(Лк. 1,72)</i>.</p>
<p>__________</p>
<p><i>Євангеліє: </i></p>
<p><b>Євангеліє від Луки 1, 1–25; 57–68; 76; 80.</b>
<p><i>1</i>. Тому що багато хто брався скласти оповідання про речі, які сталися між нами, <i>2</i>. як нам передали ті, що були від початку наочними свідками і слугами слова, <i>3</i>. рішив і я, розвідавшися про все докладно від початку, написати тобі за порядком, високодостойний Теофіле, <i>4</i>. щоб ти мав точне знання науки, яку ти прийняв.
<p><i>5</i>. Був за часів Ірода, царя юдейського, один священик, на ім'я Захарія, з черги Авії, та його жінка з дочок Аарона, на ім'я Єлисавета. <i>6</i>. Були вони обоє праведні перед Богом і виконували всі заповіді та накази Господні бездоганно. <i>7</i>. Але вони були бездітні, бо Єлисавета була неплідна, і обоє були похилі віком.
<p><i>8</i>. Ось одного разу, коли Захарія за порядком своєї черги служив перед Богом <i>9</i>. згідно зо звичаєм священичої служби, випав на нього жереб увійти у храм Господній і кадити. <i>10</i>. А вся сила народу під час кадіння молилася надворі. <i>11</i>. Тоді з'явивсь йому ангел Господній, стоячи праворуч кадильного жертовника. <i>12</i>. Захарія, побачивши його, стривожився, і страх напав на нього. <i>13</i>. Ангел сказав до нього:
<p>– Не бійся, Захаріє, бо твоя молитва вислухана; жінка твоя Єлисавета породить тобі сина, і ти даси йому ім'я Іван. <i>14</i>. Він буде тобі радість і веселість, і багато радітимуть з його народження, <i>15</i>. бо він буде великий в очах Господніх; не питиме він вина, ні напою п'янкого, і сповниться Духом Святим вже з лона матері своєї, <i>16</i>. і багато синів Ізраїля наверне до Господа, їхнього Бога. <i>17</i>. Сам він ітиме перед ним з духом та силою Іллі, щоб навернути серця батьків до дітей і неслухняних до мудрости праведних, щоб приготувати Господеві народ достойний.
<p><i>18</i>. Захарія сказав до ангела:
<p>– По чому знатиму це ? Я бо старий і жінка моя на схилі віку свого.
<p><i>19</i>. Ангел озвавсь до нього:
<p>– Я Гавриїл, що стою перед Богом; мене послано говорити з тобою та принести тобі цю благовість. <i>20</i>. Ось замовкнеш і не зможеш говорити аж до дня, коли це здійсниться, за те, що ти не повірив словам моїм, які збудуться свого часу.
<p><i>21</i>. Люди чекали Захарії і дивувались, що він так забарився у храмі. <i>22</i>. Коли він вийшов, не міг до них говорити, і вони зрозуміли, що він бачив видіння у храмі. Він же давав їм знаки й зоставсь німий.
<p><i>23</i>. Як кінчилися дні його служби, він вернувся до свого дому. <i>24</i>. Після тих днів зачала Єлисавета, його жінка, і таїлася п'ять місяців, кажучи:
<p><i>25</i>. – Так учинив мені Господь у ці дні, коли зглянувся, щоб зняти мою ганьбу між людьми.
<p><i>57</i>. Тим часом настав Єлисаветі час родити, і вона родила сина. <i>58</i>. Її сусіди та родина почули, що Господь виявив їй своє велике милосердя, і радувалися з нею. <i>59</i>. Восьмого дня прийшли обрізати хлоп'я, і хотіли назвати його ім'ям його батька – Захарія; <i>60</i>. але його мати заговорила, кажучи:
<p>– Ні, він буде зватися Іван.
<p><i>61</i>. Кажуть до неї: у твоїй родині нема нікого, хто звався б тим ім'ям.
<p><i>62</i>. І спитали його батька знаками, як би хотів, щоб той назвався. <i>63</i>. Попросивши табличку, він написав: «Іван – його ім'я». Всі дивувались тому. <i>64</i>. Тієї ж хвилини відкрились його уста і язик розв'язався, і він почав говорити та благословити Бога. <i>65</i>. І страх напав на всіх їхніх сусідів; по всіх гірських околицях Юдеї про все це говорили. <i>66</i>. Усі, що те чули, берегли те в своїм серці й між собою казали:
<p>– Що з того хлоп'яти буде?
<p>І справді, рука Господня була з ним.
<p><i>67</i>. Захарія, його батько, сповнився Святим Духом і почав пророкувати:
<p><i>68</i>. Благословен Господь, Бог Ізраїля,
<p>що навідався і звільнив народ свій,
<p><i>76</i>. перед ним увесь вік наш. А ти, дитино, пророк Вишнього назвешся,
<p>бо перед Господом будеш ходити, щоб приготувати йому дорогу.
<p><i>80</i>. Дитя ж росло і скріплялося на дусі та пробувало в пустині аж до дня свого об'явлення Ізраїлеві.
<p>__________</p>
<p><i>Замість </i>Достойно, <i>приспів:</i> Величай, душе моя, чесне різдво Христового хрестителя і предтечі – Йоана.</p>
<p><i>I ірмос, глас 4:</i> Сокровенне Боже несказанне таїнство в Тобі явним стається, Діво Пречистая, Бог бо з Тебе воплотився з–за милосердя. Тому Тебе як Богородицю величаємо.</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6–7)</i>. Алилуя, <i>тричі</i>.</p>
<p>&nbsp;<hr />
<p><b>Рм. 13, 11 – 14, 4. «Відкиньмо, отже, вчинки темряви й одягнімось у зброю світла»</b>
<p>Апостол Павло говорить категорично, щоб ми відкинули діла темряви. Якщо задуматись, то зрозуміємо, що кожне, навіть найменше, діло темряви віддаляє нас від світла! А часто в житті ми дозволяємо собі на двозначні вчинки, на двозначні слова. Не виконуємо домовленостей, дозволяємо собі прогрішення, гріховні думки, слова. І це все нас підточує. Одна думка до іншої приходить і складає велику проблему, один вчинок допасується до другого і починаються великі труднощі в нашому житті.
<p><b>Ніколи і в ніякий спосіб не можемо погодитись на найменший гріх.</b> Маємо одягнутись у зброю світла і завжди поступати за голосом Божим, за своєю совістю. Тільки так зможемо бути справжніми воїнами Божими.
<p>&nbsp;<p><b>Владика Венедикт (Алексійчук)</b>