<p><strong>Липень 2 (19) Неділя</strong></p>
<p><i>Неділя 4-та по Зісланні Святого Духа. Глас 3. Єв. 4. </i></p>
<p><i>Всіх святих українського народу.</i></p>
<p><strong>† Св. ап. Юди, брата Господнього по плоті.</strong></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар воскресний, глас 3:</i> Нехай веселяться небеснії, нехай радуються земнії, * бо сотворив владу рукою Своєю Господь, * подолав смертю смерть, первенцем мертвих став, * з безодні ада ізбавив нас і подав світові велику милість.</p>
<p><i>І святим, глас 4:</i> Христославні князі і святителі, * преподобні і мученики, * і незламні ісповідники всіх часів християнської України, * моліть Христа Бога, щоб Він споглянув ласкавим оком на наш народ, * і дав йому ласку витривати у вірі, * і щоб спаслися душі богомольних вірних, * що вшановують священну вашу пам’ять.</p>
<p><i>Кондак воскресний, глас 3:</i> Воскрес Ти днесь із гробу, Щедрий, * і нас возвів Ти із врат смертних, * днесь Адам ликує і радується Єва, * а разом пророки з патріярхами неперестанно оспівують * божественну могутність влади Твоєї.</p>
<p>Слава: <i>Кондак святим, глас 4:</i> Ясними світилами ви сяєте, Богом натхненні праведники нашої Церкви, * і прикладом заохотливим служите громадам вірних * по всьому християнському світі. * Тому–то в покорі схиляємо перед вами наші голови, * дякуючи великому і вселаскавому Богові, * що вчинив вас нашими заступниками в небі * і молільниками за душі наші.</p>
<p>I нині: <i>Богородичний, глас 4:</i> Йоаким і Анна з неслави бездітности * і Адам і Єва від тління смерти визволилися, Пречиста, * у святім різдві Твоїм. * Його празнують люди Твої, * з провини прогрішень ізбавлені, * як кличуть до Тебе: * Неплідна родить Богородицю * і кормительку життя нашого. </p>
<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс. 46,7).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>
<p><i>I святим, глас 7:</i> Чесна перед Господом смерть преподобних Його <i>(Пс. 115,6).</i></p>
<p>__________</p>
<p><i>Апостол: </i></p>
<p><i>Ряд.:</i> <p><b>Послання Апостола Павла до Римлян 6, 18–23.</b>
<p><i>18</i>. Браття, звільнившись від гріха, стали слугами праведности. <i>19</i>. Я говорю по–людськи, з уваги на неміч вашого тіла. Бо так, як ви колись віддавали ваші члени на служіння нечистоті і беззаконню, щоб жити беззаконно, так тепер віддайте ваші члени на служіння праведності, на освячення.
<p><i>20</i>. Коли ви були слугами гріха, ви не уважали себе зобов'язаними до праведности. <i>21</i>. Які ж плоди ви тоді мали? Такі, що ви тепер їх соромитеся, бо кінець їхній – смерть. <i>22</i>. Тепер же, звільнившися від гріха і ставши слугами Бога, маєте ваш плід на освячення і кінець – життя вічне. <i>23</i>. Бо заплата гріха – смерть, а дар ласки Божої – життя вічне в Христі Ісусі, Господі нашім.
<p><i>Свв.:</i> <p><b>Послання Апостола Павла до Римлян 8, 28–39.</b>
<p><i>28</i>. Браття, знаємо, що тим, які люблять Бога, покликаним за його постановою, усе співдіє на добро. <i>29</i>. Бо яких він передбачив, тих наперед призначив, щоб були подібні до образу Сина його, щоб він був первородний між багатьма братами; <i>30</i>. яких же наперед призначив, тих і покликав; і яких покликав, тих оправдав; яких же оправдав, тих і прославив.
<p><i>31</i>. Що отже скажемо на це? Коли Бог за нас, хто проти нас? <i>32</i>. Він власного Сина свого не пощадив, а видав його за всіх нас; як, отже, разом із ним не дасть нам усього? <i>33</i>. Хто буде винуватити вибраних Божих, коли Бог оправдує, <i>34</i>. хто засудить? Христос Ісус, який умер, щобільше – й воскрес, що по правиці Божій, – він заступається за нас.
<p><i>35</i>. Хто нас відлучить від любови Христа? Горе чи страждання, чи переслідування, чи голод, чи нагота, чи небезпека, чи меч? <i>36</i>. Бо написано:
<p>За тебе нас увесь день убивають,
<p>уважають нас за овець, призначених на заріз.
<p><i>37</i>. Але в усьому цьому маємо повну перемогу завдяки тому, хто возлюбив нас. <i>38</i>. Бо я певний, що ні смерть, ні життя, ні ангели, ні власті, ні теперішнє, ні майбутнє, ні сили, <i>39</i>. ні висота, ні глибина, ні інше яке сотворіння не зможе нас відлучити від Божої любови, що в Христі Ісусі, Господі нашім.
<p>__________</p>
<p><i>Алилуя, глас 3:</i> На Тебе, Господи, я уповав, щоб не посоромився навіки <i>(Пс. 30.2).</i></p>
<p><i>Стих:</i> Будь мені Богом захисником і домом прибіжища, щоб спасти мене <i>(Пс. 30.3).</i></p>
<p><i>I святим, глас 4:</i> Блажен муж, що боїться Господа, заповіді Його дуже любі Йому <i>(Пс. 111,1).</i></p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 8, 5–13.</b>
<p><i>5</i>. Одного разу, коли Ісус увійшов у Капернаум, приступив до нього сотник, благаючи його:
<p><i>6</i>. – Господи, слуга мій лежить дома розслаблений і мучиться тяжко.
<p><i>7</i>. Ісус каже до нього:
<p>– Я прийду й оздоровлю його.
<p><i>8</i>. Сотник у відповідь мовив:
<p>– Господи, я недостойний, щоб ти ввійшов під мою покрівлю; скажи лише слово, і слуга мій видужає. <i>9</i>. Бо і я підвладний чоловік, маю вояків під собою і кажу цьому: – і він іде; і тому: ходи – і він приходить; і слузі моєму: зроби це – і він робить.
<p><i>10</i>. Почувши це Ісус, здивувався і сказав тим, що за ним ішли:
<p>– Істинно кажу вам: ні в кого в Ізраїлі я не найшов такої віри. <i>11</i>. Кажу вам, що багато прийде зо сходу й заходу, і засядуть з Авраамом, Ісааком та Яковом у царстві небеснім, <i>12</i>. а сини царства будуть викинуті геть у темряву кромішню, де буде плач і скерегіт зубів.
<p><i>13</i>. І сказав Ісус сотникові:
<p>– Іди, хай тобі станеться за твоєю вірою!
<p>І слуга видужав тієї ж години.
<p><i>Свв.:</i> <p><b>Євангеліє від Матея 5, 1–16.</b>
<p>Одного разу за Ісусом ішла велика сила людей з Галилеї, з Десятимістя, з Єрусалиму, з Юдеї та з Зайордання.
<p><i>1</i>. Побачивши народ, він зійшов на гору. І коли сів, підійшли до нього його учні; <i>2</i>. і він, відкривши уста, почав навчати їх:
<p><i>3</i>. Блаженні вбогі духом, 
<p>бо їхнє царство небесне.
<p><i>4</i>. Блаженні тихі, 
<p>бо вони успадкують землю.
<p><i>5</i>. Блаженні засмучені,
<p>бо будуть утішені.
<p><i>6</i>. Блаженні голодні та спраглі справедливости, 
<p>бо вони наситяться.
<p><i>7</i>. Блаженні милосердні,
<p>бо вони зазнають милосердя.
<p><i>8</i>. Блаженні чисті серцем, 
<p>бо вони побачать Бога.
<p><i>9</i>. Блаженні миротворці,
<p>бо вони синами Божими назвуться.
<p><i>10</i>. Блаженні переслідувані за правду,
<p>бо їхнє царство небесне.
<p><i>11</i>. Блаженні ви, коли вас будуть зневажати, гонити та наговорювати всяке лихо на вас, обмовляючи, мене ради.
<p><i>12</i>. Радійте й веселіться, бо нагорода ваша велика на небі; так бо переслідували пророків, які були перед вами.
<p><i>13</i>. Ви – сіль землі. Коли ж сіль звітріє, чим її солоною зробити? Ні на що не придатна більше, хіба – викинути її геть, щоб топтали люди.
<p><i>14</i>. Ви – світло світу. Не може сховатись місто, що лежить на верху гори. <i>15</i>. І не запалюють світла і не ставлять його під посудиною, лише на свічник, і воно світить усім у хаті. <i>16</i>. Так нехай світить перед людьми ваше світло, щоб вони, бачивши ваші добрі вчинки, прославляли вашого Отця, що на небі.
<p>__________</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i></p>
<p><i>Другий:</i> Радуйтеся, праведні, у Господі, правим належить похвала <i>(Пс. 32,1). </i>Алилуя, <i>тричі</i>.</p>
<p>&nbsp;<hr />
<p><b>Рм. 8, 28–39. «Хто нас відлучить від Христової любові? Горе чи утиск, чи переслідування, чи голод, чи нагота, чи небезпека, чи меч?»</b>
<p>Апостол Павло категорично вказує на те, що ніщо зовнішнє, що б не діялось і не відбувалось, не може нас віддалити від Ісуса Христа. Згадаймо тут приклад мучеників, навіть коли їм відбирали життя, але не могли тоді відібрати від них Господа. До того ж, вони раділи, що можуть потерпіти за Господа!
<p>Ми ж часто невдоволені щоденними обставинами, нарікаємо на них, маємо претензії до когось чи до чогось. Це означає, що нам бракує розуміння, що все є так, як нам дав Господь. Будьмо свідомі, що ті обставини, складні та проблематичні, вони не є понад нашу силу. <b>Які б труднощі нам ставали на перешкоді, ми завжди можемо залишитися з Богом.</b> 
<p>&nbsp;
<p><b>Мт. 5, 1–16. «Блаженні ви, коли вас будуть зневажати, гонити та виговорювати всяке лихо на вас, обмовляючи мене ради. Радійте й веселіться, бо нагорода ваша велика на небі».</b>
<p>Господь називає блаженствами те, що ми по–людськи вважаємо терпінням, несправедливістю і чого не бажаємо ні собі, ні своїм близьким. Коли настають будь–які проблеми, ми швидше хочемо їх позбутися. Навіть коли і знаємо, що шлях до блаженства проходить через труднощі, все одно нелегко сприйняти, що Господь послав їх нам. 
<p>Інколи першим почуттям, яке можемо мати у важких і проблематичних ситуаціях, є злість: на ворогів, на ближніх, на себе, навіть і на Бога. Але якщо сприйняти кожну з цих ситуацій як таку, що її дарував Господь, щоб ми змінювалися, ставали ближчими до Нього, зростали в Ньому, тоді зможемо відшукати той сенс, який закладений у кожній події. <b>Уміймо всі невигоди нашого життя сприймати як нагоди стати ближчими до Бога та ставати активнішим учасником Його Царства!</b>
<p>&nbsp;<p><b>Владика Венедикт (Алексійчук)</b>