<p><b>Липень 24 (11) Понеділок</b></p>
<p><em>Тиждень 8-ий по Зісланні Святого Духа.</em></p>
<p>Св. мчц. і всехвальної Євфимії. 
<p><b>Переставлення блаженної Ольги, княгині Київської, у хрещенні названої Оленою.</b></p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Піднісши свій ум на крилах богопізнання, преславна Ольго, * Ти злинула вище видимого світу, * осягнувши Бога, Творця вселенної. * Знайшовши Його, Ти прийняла у хрещенні нове життя * і повсякчас перебуваєш у нетлінності, * втішаючись плодами * життєдайного дерева.</p>
<p>Слава: <i>Кондак, глас 4:</i> Похвалім сьогодні Бога, доброчинця всіх, * що прославив на Русі–Україні Ольгу богомудру, * щоб за її молитвами * подав прощення гріхів душам нашим.</p>
<p>I нині: Богородичний, глас 4– Йоаким і Анна з неслави бездітности * і Адам і Єва від тління смерти визволилися, Пречиста, * у святім різдві Твоїм. * Його празнують люди Твої, * з провини прогрішень ізбавлені, * як кличуть до Тебе: * Неплідна родить Богородицю * і кормительку життя нашого.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс.</i> <i>67,36)</i>.</p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс.</i> <i>67,27)</i>.</p>
<p>__________</p>
<p><i>Апостол: </i></p>
<p><b>Перше Послання Апостола Павла до Корінтян 9, 13–18.</b>
<p><i>13</i>. Браття, хіба не знаєте, що ті, які працюють коло святого, їдять із святого і ті, які служать жертовникові, мають частку з жертовника? <i>14</i>. Так само й Господь велів тим, що проповідують Євангеліє, з Євангелія жити.
<p><i>15</i>. Та я не користався тим і не тому пишу, щоб було так зо мною. Волію бо скорше вмерти, ніж щоб хто відібрав у мене ту мою славу. <i>16</i>. Бо коли я проповідую Євангеліє, нема мені від того слави, бо це мій обов'язок. І горе мені, коли б я не проповідував Євангелія. <i>17</i>. Коли б я робив це добровільно, я мав би нагороду; коли ж це не з власної волі, я виконую доручену роботу. <i>18</i>. Яка ж тоді для мене нагорода? Та, що, проповідуючи Євангеліє, я його викладаю даром, щоб не користатися правом, яке маю з Євангелія.
<p>__________</p>
<p><i>Алилуя, глас 1:</i> Терпеливо очікував я Господа, і Він почув мене, і вислухав молитву мою <i>(Пс.</i> <i>39,2)</i>.</p>
<p><i>Стих:</i> I вивів мене з безодні пристрастей і з багнистого болота <i>(Пс.</i> <i>39,3)</i>.</p>
<p>__________</p>
<p><i>Євангеліє: </i></p>
<p><b>Євангеліє від Матея 16, 1–6.</b>
<p><i>1</i>. В той час приступили до Ісуса фарисеї та садукеї, і, спокушаючи його, просили, щоб показав їм знак з неба. <i>2</i>. А він у відповідь сказав їм:
<p>– Як настане вечір, ви кажете: буде гарна погода, бо червоне небо; <i>3</i>. а вранці: сьогодні буде негода, бо небо щось червонясто похмуре. То вигляд неба ви вмієте розпізнавати, а знаків часу ви не здатні розпізнавати? <i>4</i>. Рід лукавий і перелюбний шукає знаку, але знаку йому не дасться, хіба що знак Йони.
<p>І покинув їх і пішов звідти.
<p><i>5</i>. Коли перепливали учні на той бік, забули взяти хліба. <i>6</i>. Ісус сказав їм:
<p>– Глядіть, бережіться закваски фарисейської і садукейської.
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6–7)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 9, 13–18. «Горе мені, коли б я не проповідував Євангелія»</b>
<p>Коли хтось для себе щось пізнає цінне й важливе, він неминуче хоче тоді ділитись цим з іншими. Це стосується і Євангелія. Саме тому, коли ми до кінця ще не пізнали для себе Євангелія і віри Христової як чогось цінного і важливого, то із–за того виникає криза проповідування. 
<p>Якщо ми зрозуміємо важливість, яку має для нас Добра новина, то не зможемо не проповідувати. І тоді разом з апостолом Павлом ми зможемо сказати, що горе нам, коли ми не проповідуємо Євангеліє. <b>Саме тому горе нам, якщо ми найперше самі цього не усвідомили, як також коли цього не застосовуємо у власному житті, тим паче коли цією Доброю Новиною – Євангелієм ми не ділимось з іншими! </b>
<p>&nbsp;
<p><b>Мт. 16, 1–6. «Спокушаючи Його, просили, щоб показав їм знак з неба».</b>
<p>Господь постійно промовляє в нашому житті до кожного з нас, ми ж не дуже здатні почути Його. Ми, як правило, шукаємо якихось особливих знаків, спеціальних книжок, надзвичайних людей… За часів Ісуса Христа, люди також очікували чогось особливого від Нього. Тепер кожен із нас також очікує якогось особливого знаку чи події. 
<p>Не раз ми шукаємо чогось надзвичайного, замість того щоб побачити Бога у звичайних обставинах свого життя. І саме тоді, коли ця звичайність перестає йти нормальним руслом, коли настає хвороба, смерть когось із близьких, – тоді приходить цей знак і ми інакше дивимося на життя. 
<p>Стараймося в цій щоденності, буденності нашого життя зауважити багато знаків, які дає нам Господь, багато знамень, через які Він до нас промовляє. <b>Не шукаймо особливих знаків, бо кожна хвилина нашого життя є знаком Божої любові до нас!</b>
<p>&nbsp;<p><b>Владика Венедикт (Алексійчук)</b>