<p><b>Липень 28 (15) П'ятниця</b></p>
<p><b>† Св. рівноап., вел. князя Володимира, у хрещенні названого Василієм.</b></p>
<p>Свв. мчч. Кирила і Юліти.</p>
<hr />
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Уподобився Ти купцеві, що шукає цінної перли, * славновладний Володимире, * що сидиш на високому престолі матері городів * – богобереженого Києва. * Досліджуючи і посилаючи до царського городу, * щоб пізнати православну віру, * знайшов Ти неоціненний жемчуг – Христа, * що вибрав Тебе, як другого Павла, * і отряс сліпоту у святій купелі, разом душевну і тілесну. * Тому празнуємо Твоє успення ми, люди твої. * Моли, щоб спаслися душі наші.</p>
<p>Слава: <i>Кондак, глас 8:</i> Подібний великому апостолові Павлові, * у сивизні, всеславний Володимире, * як молодече мудрування, * Ти оставив все дбання про ідолів, * як муж дозрілий прикрасив Ти себе багряницею хрещення. * I нині, в радості стоячи перед Спасом Христом, * моли, щоб спаслися душі наші.</p>
<p>I нині: <i>Богородичний, глас 8:</i> Непереможній Владарці * на честь перемоги * ми, врятовані від лиха, * благодарні пісні виписуємо Тобі, * раби Твої, Богородице. * А Ти, що маєш силу нездоланну, * від усяких нас бід охорони, * щоб звати Тобі: * Радуйся, Невісто неневісная.</p>
<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс.</i> <i>46,7)</i>.</p>
<p><i>Стих:</i> Всі народи, заплещіте руками, воскликніть Богові голосом радости <i>(Пс.</i> <i>46,2)</i>.</p>
<p>__________</p>
<p><i>Апостол: </i></p>
<p><i>Ряд.:</i> <p><b>Перше Послання Апостола Павла до Корінтян 11, 8–22.</b>
<p><i>8</i>. Браття, не чоловік від жінки, а жінка від чоловіка, <i>9</i>. і не чоловіка сотворено для жінки, а жінку для чоловіка. <i>10</i>. Тому жінка мусить мати на голові знак влади ради ангелів. <i>11</i>. Одначе в Господі – ні чоловік без жінки, ні жінка без чоловіка, <i>12</i>. бо так, як жінка від чоловіка, так само й чоловік через жінку, і все від Бога.
<p><i>13</i>. Розсудіть самі: чи воно личить непокритій молитися до Бога? <i>14</i>. Хіба сама природа вас не вчить, що коли чоловік запускає волосся, то для нього сором. <i>15</i>. А коли жінка запускає довге волосся, то для неї слава, бо довге волосся дано їй замість покривала. <i>16</i>. Коли ж кому подобаються суперечки, ми такого звичаю не маємо, ні Церкви Божі.
<p><i>17</i>. Роблячи вам ці зауваги, не можу вас похвалити, бо ваші збори виходять вам не на добро, а на зло. <i>18</i>. Найперше бо зачуваю, що коли сходитеся на збори, розколи постають між вами. <i>19</i>. І я цьому почасти вірю, бо мусять бути у вас розколи, щоб виявилися випробувані між вами. <i>20</i>. Ви сходитесь не на те, щоб їсти вечерю Господню, <i>21</i>. бо кожен спішиться їсти свою вечерю, так що дехто голоден, а дехто п'яний. <i>22</i>. Хіба не маєте домів, щоб їсти–пити? Чи може хочете зневажати Церкву Божу і засоромлювати тих, які нічого не мають? Що маю вам сказати: чи похвалити вас? За це не похвалю.
<p><i>Рівноап.:</i> <p><b>Послання Апостола Павла до Галатів 1, 11–19.</b>
<p><i>11</i>. Браття, сповіщаю вас, що Євангеліє, яке я вам проповідував, не від людей; <i>12</i>. бож я його не прийняв, ні навчився від людини, а через об'явлення Ісуса Христа.
<p><i>13</i>. Ви чули про мою поведінку колись у юдействі, про те, як я жорстоко гонив Божу Церкву та руйнував її. <i>14</i>. Я визначався серед багатьох ровесників з мого роду, бувши запеклим прихильником передань моїх предків. <i>15</i>. Та коли той, хто вибрав мене вже від утроби матері моєї і покликав своєю благодаттю, зволив <i>16</i>. об'явити в мені Сина свого, щоб я проповідував його між поганами, я негайно, ні з ким не радившись, <i>17</i>. не пішов у Єрусалим до тих, що були апостолами передо мною, але пішов в Арабію і потім знову вернувся в Дамаск.
<p><i>18</i>. Три роки після того пішов я у Єрусалим відвідати Кифу і пробув у нього п'ятнадцять день. <i>19</i>. Іншого ж з апостолів я не бачив, крім Якова, брата Господнього. 
<p>__________</p>
<p><i>Алилуя, глас 6:</i> Возніс Я вибраного з людей Моїх <i>(Пс.</i> <i>88,20)</i>.</p>
<p><i>Стих:</i> Бо рука моя заступить його і рам’я моє укріпить його <i>(Пс.</i> <i>88,22)</i>.</p>
<p>__________</p>
<p><i>Євангеліє: </i></p>
<p><i>Ряд.:</i> <p><b>Євангеліє від Матея 17, 10–18.</b>
<p><i>10</i>. Того часу учні Ісуса запитали його: 
<p>– Чому книжники кажуть, що спершу має прибути Ілля?
<p><i>11</i>. Він відповів їм:
<p><i>12</i>. – Ілля прийде й усе приведе доладу. Але я вам кажу, що Ілля вже прийшов був, та вони його не пізнали і вчинили з ним, що хотіли. Так і Син чоловічий має від них пострадати.
<p><i>13</i>. І зрозуміли тоді учні, що він їм говорив про Івана Христителя.
<p><i>14</i>. Коли ж прийшли до народу, приступив до нього один чоловік і, припавши йому до ніг, <i>15</i>. каже:
<p>– Господи, змилуйся над моїм сином, бо він причинний і тяжко нездужає: часто кидається в огонь, часто й у воду. <i>16</i>. Я був привів його до твоїх учнів, та вони не могли його зцілити.
<p><i>17</i>. – Роде невірний та розбещений, – відповів Ісус, – доки я маю бути з вами? Приведіть мені його сюди! 
<p><i>18</i>. Ісус погрозив йому, і біс вийшов з хлопця; і юнак видужав тієї ж хвилі. 
<p><i>Рівноап.:</i> <p><b>Євангеліє від Йоана 10, 1–9.</b>
<p>Сказав Господь юдеям, які до нього прийшли:
<p><i>1</i>. Істинно, істинно кажу вам: хто входить в овечу кошару не ворітьми, а влізає деінде, той – злодій і розбійник. <i>2</i>. Хто ж увіходить ворітьми, той – пастир овець. <i>3</i>. Йому воротар відчиняє, і вівці слухаються його голосу, і він кличе своїх овець по імени й виводить їх. <i>4</i>. Коли виведе свої вівці, іде поперед них, і вівці йдуть слідом за ним, бо знають його голос. <i>5</i>. За чужим вони не підуть, втечуть від нього, бо не знають голосу чужих.
<p><i>6</i>. Сказав їм Ісус цю притчу, та вони не зрозуміли, що він казав їм.
<p><i>7</i>. Тому Ісус іще раз промовив до них:
<p>– Істинно, істинно кажу вам: я – для овець ворота. <i>8</i>. Усі, скільки б їх не було прийшло передо мною, – злодії і розбійники, і вівці не слухали їх. <i>9</i>. Я – ворота. Хто ввійде через мене, спасеться. Він увійде, вийде і найде пасовисько. 
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6–7)</i>. Алилуя, <i>тричі.</i></p>
<p>&nbsp;<hr />
<p><b>1 Кр. 11, 8–22. «Коли ж хто сперечатися хоче, – то ми такого звичаю не маємо, ані Церкви Божі»</b>
<p>Не раз ми чули слова, що в дискусії народжується істина. Це так і не так. Бо в дискусії, як би не було, кожен представляє свої переконання і свою правду, тому істина там не може народжуватись. У дискусії Істину хіба намагаються пізнати. А вона – одна й незмінна. 
<p><b>Господь є Істиною і цю правду явив в особі Ісуса Христа, і цю правду ми маємо відкривати та пізнавати. Саме це для нас завжди важливо в нашому житті та в кожній нашій дискусії.</b>
<p>&nbsp;
<p><b>Мт. 17, 10–18. «Роде невірний та розбещений». </b>
<p>Знаємо, що за Ісусом Христом ходили тисячі людей, але не всі з них отримали зцілення. На сторінках Євангелія не знаходимо аж так багато розповідей про осіб оздоровлених і зцілених. Так само і в теперішньому часі є багато людей віруючих, є багато тих, хто прагне називатися віруючим. Але чи справді ми є віруючими, чи справді покладаємося на Господа, чи довіряємо Йому, чи у своїх труднощах і проблемах уповаємо на Нього? Чи через нашу віру Господь може діяти в нашому житті? 
<p>Чи не такі ж самі слова може сказати до нас Господь? О роде невірний! Коли бачимо, що нам бракує цієї віри та довіри до Господа, то робімо все, щоб у ній зростати.
<p>Віра не приходить в одну хвилю. Щоб безумовно довіряти Богові, у всьому покладатися на Нього, маємо зростати у вірі крок за кроком. Віра – це наші постійні зусилля, наша повсякчасна праця. <b>Намагаймося, хай там якими будуть обставини нашого життя, усе більше покладатися на Господа і довіряти Йому!</b>
<p>&nbsp;<p><b>Владика Венедикт (Алексійчук)</b>