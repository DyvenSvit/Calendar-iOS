<p><strong>Липень 16 (3) Неділя</strong></p>
<p><i>Неділя 6-та по Зісланні Святого Духа. Глас 5. Єв. 6.</i></p>
<p><span>Св. мч. Якинта.</span></p>
<hr />
<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 5:</i> Собезначальне Слово Отцю і Духові,* від Діви роджене на спасення наше,* оспіваймо, вірні, і поклонімся,* бо благоволив плоттю зійти на хрест* і смерть перетерпіти, і воскресити умерлих* славним воскресенням своїм.</p>
<p><i>Кондак, глас 5:</i> До аду, Спасе мій, зійшов Ти* і врата сокрушив Ти як всесильний,* умерлих як Творець воскресив з собою* і смерти жало сокрушив Ти,* і Адам від клятви ізбавився, Чоловіколюбче.* Тому і всі зовемо: Спаси нас, Господи.</p>
<p><i>Богородичний, глас 5:</i> Радуйся, двері Господні непроходимі,* радуйся, стіно і покрове тих, що прибігають до Тебе,* радуйся, пристане, бурями не навіщувана* і подружжям незаймана, що родила плоттю Творця твого і Бога.* Молитись не переставай за тих, що оспівують* і поклоняються різдву Твоєму.</p>
<p><i>Прокімен, глас 5: </i>Ти, Господи, захорониш нас і збережеш нас від роду цього і повік <i>(Пс. 11,8).</i></p>
<p><i>Стих:</i> Спаси мене. Господи, бо не стало праведного <i>(Пс. 11,2).</i></p>
<p>__________</p>
<p><i>Апостол: </i></p>
<p><b>Послання Апостола Павла до Римлян 12, 6–14.</b>
<p><i>6</i>. Браття, маємо згідно з даною нам благодаттю, різні дари: коли дар пророцтва, виконуймо його мірою віри; <i>7</i>. хто має дар служіння, нехай служить; хто навчання, нехай навчає; <i>8</i>. хто напоумлення нехай напоумляє. Хто дає – у простоті; хто головує – дбайливо; хто милосердиться – з радістю.
<p><i>9</i>. Любов нехай буде нелицемірна; ненавидьте зло, приставайте до добра. <i>10</i>. Любіть один одного братньою любов'ю. <i>11</i>. Пошаною один одного випереджайте. В ревності не будьте ліниві, духом горіте, Господеві служіте; <i>12</i>. веселі в надії, в горі терпеливі, в молитві витривалі; <i>13</i>. святим у потребах помагайте і дбайте про гостинність.
<p><i>14</i>. Благословляйте тих, що вас ганять; благословляйте, не проклинайте. 
<p>__________</p>
<p><i>Алилуя, глас 5:</i> Милості твої, Господи, повік оспівуватиму, сповіщу з роду в рід істину твою устами моїми <i>(Пс. 88,2).</i></p>
<p><i>Стих:</i> Бо сказав Ти: Повік милість збудується, на небесах приготовиться істина твоя <i>(Пс. 88,3).</i></p>
<p>__________</p>
<p><i>Євангеліє: </i></p>
<p><b>Євангеліє від Матея 9, 1–8.</b>
<p><i>1</i>. В той час, як увійшов Ісус у човен, він переплив і прибув у своє місто. <i>2</i>. І от принесли до нього розслабленого, що лежав на ношах. Побачивши їхню віру, Ісус сказав розслабленому:
<p>– Бадьорися, сину, твої гріхи відпускаються.
<p><i>3</i>. Тут деякі з книжників заговорили між собою:
<p>– Він хулить.
<p><i>4</i>. Ісус, знаючи їхні думки, каже:
<p>– Чого лукаве думаєте в серцях ваших? <i>5</i>. Що легше сказати: твої гріхи відпущені – чи сказати: встань і ходи! <i>6</i>. Та щоб ви знали, що син чоловічий має владу на землі гріхи відпускати, – каже розслабленому, – встань, візьми твої ноші і йди до свого дому.
<p><i>7</i>. Встав той і пішов до свого дому. <i>8</i>. Народ же, бачивши це, налякався і славив Бога, що дав таку владу людям.
<p>__________</p>
<p><i>Причасний, глас 5:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>Рм. 12, 6–14. «Маючи ж, згідно з даною нам благодаттю, різні дари»</b>
<p>У нашій Вселенній живуть мільярди людей, але ніколи не знайдемо людей досконало подібних. Навіть дуже подібні близнята і то різняться характерами, вподобаннями, здібностями. Те, що ми різні, свідчить, що Бог кожного дуже цінує і любить, тому, творячи кожну особу, дає їй унікальний набір рис і дарів.
<p>Ми, як правило, не зауважуємо усього цього в собі, а замість того, щоб знати свої таланти і ними служити ближнім, заздримо іншим або нарікаємо, що вони мають, а ми не того маємо. <b>Вміймо бути уважні, користуймося дарами, якими нагородив нас Господь, і не забуваймо Йому дякувати!</b>
<p>&nbsp;
<p><b>Мт. 9, 1–8. «Побачивши їхню віру, Ісус сказав розслабленому: “Бадьорися сину, твої гріхи відпускаються ”».</b>
<p>Унікальний випадок, який ще раз показує важливість віри, подає нам Євангеліє. Бачимо, що не через віру людини, яка потребує зцілення, Бог дає їй оздоровлення, а через віру інших людей. Євангеліє навіть не вказує, ким був цей розслаблений, нічого не пояснює про його віру, але показує віру інших людей. 
<p>Саме відповідно до нашої віри, відповідно до того, наскільки настирливо й наполегливо ми взиваємо до Бога, за нашою молитвою Господь може творити багато різних чудес для інших людей. 
<p>Ніколи не зневірюймося, коли бачимо навколо щось таке, чого, здавалося б, не можемо змінити особисто, на що не можемо вплинути. Молімося, просімо Творця, взиваймо до Господа. І за нашою молитвою, за нашою вірою Він може це змінити. <b>Як за вірою інших Господь зцілив розслабленого, так і за нашою вірою Господь зможе дуже багато зробити в житті інших людей!</b>
<p>&nbsp;<p><b>Владика Венедикт (Алексійчук)</b>