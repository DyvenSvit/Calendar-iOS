<p>Лютий 3 (21) Середа
<p>Максима Ісповідника. Св. мч. Неофіта. Свв. мчч. Євгенія, Кандида, Валеріяна й Акили. </p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм * охорони люд твій.</p>

<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>

<p><i>Прокімен, глас 3, пісня Богородиці:</i></p>

<p>Величає душа моя Господа і возрадувався дух мій у Бозі, Спасі моїм <i>(Лк. 1,46-47),</i></p>

<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>

<p><i>Апостол:</i></p>
<p><b>Послання Апостола Якова 1:1-18</b><p>
<i> 1</i> Яків, слуга Бога й Господа Ісуса Христа, дванадцятьом поколінням, що у розсіянні, привіт!
<i> 2</i> Уважайте за найвищу радість, мої брати, коли підлягаєте різноманітним спокусам.
<i> 3</i> Ви знаєте, що іспит вашої віри виробляє витривалість,
<i> 4</i> за витривалістю ж нехай слідом іде чин досконалий, щоб ви були досконалі та бездоганні й щоб нічого вам не бракувало.
<i> 5</i> Коли ж комусь із вас мудрости бракує, нехай просить у Бога, який дає всім щедро й за це не докоряє, і вона йому дасться.
<i> 6</i> Тільки ж хай просить із вірою, без жадного вагання; бо хто вагається, той подібний до морської хвилі, що її здіймає і коливає на всі боки вітер.
<i> 7</i> Така людина нехай собі не уявляє, що прийме щось від Господа; -
<i> 8</i> людина з подвійною душею, непостійна у всіх своїх дорогах.
<i> 9</i> Хай брат низького стану хвалиться своїм вивищенням,
<i> 10</i> а багатий - пониженням своїм, бо й він промине так, мов цвіт трави.
<i> 11</i> Зійшло бо пекуче сонце й траву висушило, і цвіт її впав, і краса виду її зникла. Так і багатий у своїх заходах зів'яне.
<i> 12</i> Блаженний чоловік, що перетриває пробу, бо він, як буде випробуваний, дістане вінець життя, що Господь обіцяв тим, які його люблять.
<i> 13</i> Ніхто спокушуваний нехай не каже: Бог мене спокушає; бо Бог не може бути спокушуваний злом, і сам він не спокушає нікого;
<i> 14</i> кожний спокушається своєю власною пожадливістю, яка його притягає і зводить.
<i> 15</i> А потім пожадливість, завагітнівши, породжує гріх; гріх же, здійснений, - породжує смерть.
<i> 16</i> Не вводьте, мої любі брати, самих себе в оману.
<i> 17</i> Всяке добре даяння й усякий досконалий дар згори сходить від Отця світла, в якого нема ані зміни, ані тіні переміни.
<i> 18</i> Він забажав нас породити словом правди, щоб ми були немов первістками його створінь.

<p><i>Алилуя, глас 8:</i> Слухай, дочко, і споглянь, і прихили вухо Твоє <i>(Пс. 44,11) </i></p>

<p><i>Стих:</i> Лицю Твоєму помоляться багаті народи <i>(Пс. 44,13)</i></p>

<p><i>Євангеліє:</i></p>
<p><b>Євангелія від Марка 10:11-16</b><p>
<i> 11</i> А він сказав їм: &quot;Хто відпускає свою жінку й бере другу, чужоложить з нею.
<i> 12</i> І коли жінка покине свого чоловіка й вийде за іншого, - чужоложить.&quot;
<i> 13</i> І приносили до нього дітей, щоб доторкнувся їх, але учні забороняли їм.
<i> 14</i> Бачивши Ісус те, виявив незадоволення і сказав їм: &quot;Пустіть дітей приходити до мене, не бороніть їм: таких бо Царство Боже.
<i> 15</i> Істинно кажу вам: Хто Царства Божого не прийме, як дитина, - не ввійде до нього.&quot;
<i> 16</i> І обнявши їх, поклав на них руки і благословив їх.

<p><i>Причасний:</i> Чашу спасення прийму і ім’я Господнє призову <i>(Пс. 115,4). </i>Алилуя, <i>тричі.</i></p>

<p>* * *</p>
<p><b>Як. 1, 1–18. «Уважайте за найвищу радість, мої брати, коли підлягаєте різноманітним спокусам»</b>
<p>Ці слова суперечать нашій людській логіці й розумінню. Яку радість може мати людина, коли має спокуси? Адже усі ми уникаємо різних бід, клопотів, випробувань, у християнському розумінні різних спокус. Натомість апостол вказує на це, як на найвищу радість, і така дійсно є правда. 
<p>Саме у випробуваннях, спокусах, дізнаємося хто насправді ми є. Так як ми йдемо до лікаря, щоб допоміг нам дізнатись про нашу хворобу, та дякуємо йому, коли він поставить правильний діагноз. Так і ті трудні ситуації вказують наші духовні хвороби, наші проблеми. Саме тому за них маємо бути вдячними Богові. 
<p><b>Саме тому маємо розуміти, чому Бог дає нам різні випробування і спокуси. Вони показують нам, ким ми насправді є, щоб відповідно до цього знали, які маємо слабкості і як їх лікувати.</b>
<p>* * *</p>
<p><b>Мр. 10, 11-16. «Пустіть дітей приходити до мене, не бороніть їм: таких бо Царство Боже».</b>
<p>Нас може дивувати, чому Господь каже, що Царство Боже належить дітям. Діти ж не знають добре Катехизму, не читали Біблії, не можуть розказати тих чи інших правд віри. Але всі знаємо, в чому полягає принцип поведінки дітей: вони мають величезну довіру! Найперше – довіру до батьків, як також і до інших людей, та середовища, в якому живуть. І ця їхня довіра дає їм радість життя. Погляньмо на очі дітей – вони, як правило, завжди радісні.
<p>Досконалий християнин живе так, як дитина, яка безмежно довіряє своєму Отцеві. Чому він має бути подібний на дитину? Бо має жити цією довірою. Річ не в тім, що ми знаємо багато чи мало про Бога, або більше чи менше вчилися, чи які маємо інтелектуальні здібності. Питання в тому, чи ми довіряємо Богові, чи покладаємося на Нього. Бо ж своє життя, як правило, ми найчастіше укладаємо згідно з своїми можливостями, планами, здібностями, досвідом. І так виявляється, що ми не вміємо довіряти. Подивімося на дитину: вона вміє довірятися своїм батькам і покладатися на них. <b>Чи вміємо ми так само цілковито довірятися нашому Богові й покладатися на Нього? </b>
<p>* * *</p>
<p><b>Преосв. Венедикт, єпископ Львівський</b>