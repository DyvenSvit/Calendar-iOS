<p>Лютий 25 (12) Четвер
<p>Св. Мелетія, архиєп. Антіохійського.</p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>

<p><i>Інший, святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>

<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>

<p>Слава: <i>Інший, святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>

<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>

<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>

<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>

<p><i>Апостол:</i></p>
<p><b>Перше послання Йоана Богослова 1:8-2:6</b><p>
<i> 8</i> Коли ми кажемо, що гріха не маємо, то ми самих себе обманюємо, і правди в нас немає.
<i> 9</i> Якже ми визнаємо гріхи наші, то він - вірний і праведний, щоб нам простити гріхи наші й очистити нас від усякої неправди.
<i> 10</i> Коли ми кажемо, що не згрішили, ми чинимо його неправдомовним, і слова його в нас немає.
<i> 1</i> Мої дітоньки, пишу вам те, щоб ви не грішили. Якже згрішить хтось, ми маємо заступника перед Отцем, Ісуса Христа, праведного.
<i> 2</i> Він - примирення за наші гріхи, і не лише за наші, а й за гріхи усього світу.
<i> 3</i> З того знаємо, що ми його спізнали, коли ми заповіді його бережемо.
<i> 4</i> Хто каже: «Я його знаю», і заповідей його не зберігає, той неправдомовець і в тому правди немає.
<i> 5</i> А хто береже його слова, в тому любов Божа справді досконала. З того й знаємо, що ми у ньому.
<i> 6</i> Хто каже, що в ньому перебуває, повинен так поводитись, як він поводився.

<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>

<p><i>Стих:</i> Бог прославлюваний на раді святих <i>(Пс. 88,8).</i></p>

<p><i>Євангеліє: </i></p>
<p><b>Євангелія від Марка 13:31-14:2</b><p>
<i> 31</i> Небо й земля пройдуть, слова ж мої не пройдуть.
<i> 32</i> Про день же той чи годину - ніхто не знає: ні ангели на небі, ані Син, - тільки Отець.
<i> 33</i> Глядіть же, чувайте, не знаєте бо, коли той час настане.
<i> 34</i> Як чоловік, що, від'їхавши ген, зоставив свій дім, дав слугам своїм владу й кожному роботу, воротареві ж звелів пильнувати,
<i> 35</i> - пильнуйте, отже, і ви, бо не знаєте, коли прийде пан дому, - ввечері чи опівночі, чи як запіє півень, а чи уранці,
<i> 36</i> - щоб, коли повернеться несподівано, не застав вас уві сні.
<i> 37</i> А що вам кажу, - кажу всім: Чувайте!&quot;
<i> 1</i> Два дні ж по тому мала бути Пасха й Опрісноки, тож первосвященики та книжники шукали, як би його схопити підступом і вбити,
<i> 2</i> але, мовляв, не під час свята, щоб розруху не було в народі!

<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>

<p>* * *
<p><b>1 Йо. 1,8 – 2,6. «Коли ми кажемо, що гріха не маємо, то ми самих себе обманюємо, і правди в нас немає»</b><p>
<p>Як правило, ми забуваємо, що носимо зранену природу, яку унаслідували від Адама та Єви. Ця природа нас схиляє до гріха, часто навіть тоді, коли ми цього не бажаємо. Як казав апостол Павло, що те, що хочу робити, не роблю, а що не хочу робити, те чиню. 
<p>Кожна людська дія завжди уражена недосконалістю. Тому ніколи не можемо від себе сподіватися досконалих вчинків. Так само не можемо сподіватися досконалості від інших. Бо досконалий один Господь, але ми маємо стриміти до тієї досконалості та просити Його про поміч!
<p>У житті кожного християнина є хвилини труднощів і падінь, але завжди маємо йти далі. Добрий приклад маємо в житті наших праведників, святих людей. <b>Тому усвідомлюймо свою гріховність, обмеженість та слабкість, але водночас не забуваймо про силу Всемогутнього Бога, у владі якого нас підіймати і вести далі!</b>
<p>* * *
<p><b>Мр. 13, 31 – 14, 2. «Небо й земля пройдуть, слова ж мої не пройдуть». </b>
<p>За своє життя ми себе досить добре зрозуміли й пізнали, як треба жити по-християнськи. А кажучи точніше – знаємо, яким би мав бути християнин, яким би мало бути християнське життя. З іншого боку, бачимо, наскільки ми й наше життя є далеко від того християнського життя, наскільки наші ідеали відрізняються від нашої реальності. Ми вже звикли жити в такій роздвоєності. З одного боку, знаємо, як має бути, а з іншого – живемо, як нам живеться. А причина саме в тому, що ми не віримо в Боже слово, не сприймаємо його серйозно, не розуміємо того, що Боже слово свідчить про правду і про Творця. <b>Не досить знати про Бога, не досить знати Євангеліє, не досить знати ті чи інші катехизмові частини, але дуже важливо тим жити.</b> Ті маленькі знання, що ми здобули, треба якнайшвидше втілювати в життя. 
<p>* * *
<p><b>Преосв. Венедикт, єпископ Львівський</b>