<p>Лютий 17 (4) Середа
<p>Прп. Ісидора Пилусіотського.</p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 1:</i> Радуйся, благодатна Богородице Діво,* бо з Тебе засяло Сонце правди – Христос Бог наш,* що просвічує тих, що в темряві.* Веселися й Ти, старче праведний,* Ти прийняв в обійми визволителя душ наших, що дарує нам воскресення.</p>

<p>Слава, і нині: <i>Кондак, глас 1:</i> Утробу дівичу освятив Ти різдвом Твоїм* і руки Симеонові благословив Ти, як годилось,* Ти випередив і нині спас нас, Христе Боже,* але утихомир у брані люд Твій і укріпи народ, що його возлюбив Ти,* єдиний Чоловіколюбче.</p>

<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>

<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>

<p><i>Апостол: </i></p>
<p><b>Перше послання Апостола Петра 4:1-11</b><p>
<i> 1</i> Тому, отже, що Христос страждав тілом, ви теж озбройтеся тією самою думкою, а саме: хто страждав тілом, той перестав грішити,
<i> 2</i> щоб решту часу жити, в тілі, не за людськими похотями, а за волею Божою.
<i> 3</i> Бо доволі часу минуло на виконуванні волі поган, тих, що віддавалися розпусті, пристрастям, пияцтву, гульні, напійкам та мерзенній службі ідолів.
<i> 4</i> У тому вони дивуються, що ви не рветеся разом із ними до того самого багна розпусти, тож хулять.
<i> 5</i> Але за це вони здадуть рахунок тому, хто готов судити живих і мертвих.
<i> 6</i> На те бо й мертвим проповідувано благовість, щоб, суджені за людською волею в тілі, вони жили у Бозі духом.
<i> 7</i> Кінець усьому близько. Будьте мудрі й тверезі, здатні до молитов.
<i> 8</i> Насамперед майте велику любов один до одного, бо любов силу гріхів покриває!
<i> 9</i> Будьте гостинні один до одного - без нарікання.
<i> 10</i> Служіть один одному, кожен тим даром, що його прийняв, як добрі домоуправителі різноманітної Божої благодаті.
<i> 11</i> Говоріть лише у глузді Божих слів, служіть лише у дусі тієї сили, яку дає Бог, щоб у всьому прославлявся Бог через Ісуса Христа, якому слава й сила по вічні віки! Амінь.

<p><i>Алилуя, глас 8:</i> Нині відпускаєш раба твого, Владико, по глаголу Твоєму з миром <i>(Лк. 2,29).</i></p>

<p><i>Стих:</i> Світло на одкровення поганам і славу людей твоїх, Ізраїля <i>(Лк. 2,32).</i></p>

<p><i>Євангеліє:</i></p>
<p><b>Євангелія від Марка 12:28-37</b><p>
<i> 28</i> Один же з книжників, що чув їхню суперечку, а й бачив, як він їм добре відповів, підійшов і спитав його: &quot;Яка перша з усіх заповідей?&quot;
<i> 29</i> Ісус відповів: &quot;Перша - Слухай Ізраїлю! Наш Господь Бог - Господь Єдиний,
<i> 30</i> і будеш любити Господа, Бога твого, всім серцем твоїм, усією душею твоєю, всією думкою твоєю й усією силою твоєю.
<i> 31</i> А друга: Будеш любити ближнього твого, як себе самого. Іншої, більшої від цих, заповіді немає.&quot;
<i> 32</i> І сказав йому книжник: &quot;Добре, Учителю: ти сказав по правді, що він - Єдиний, і що нема іншого, крім нього.
<i> 33</i> А й що любити його усім серцем, усім розумом та силою всією, й любити ближнього, немов себе самого, - це більш, ніж усі всепалення та жертви.&quot;
<i> 34</i> Ісус же побачивши, що відрік розумно, сказав до нього: &quot;Ти недалеко від Божого Царства.&quot; І ніхто не смів більше його запитувати.
<i> 35</i> Заговорив тоді Ісус і казав, навчаючи у храмі: &quot;Як можуть книжники казати, що Христос - син Давидів?
<i> 36</i> Адже ж: Давид сам був промовив Святим Духом: Сказав Господь Владиці моєму: Сиди праворуч від мене, доки не покладу ворогів твоїх підніжком тобі під ноги.
<i> 37</i> Сам Давид зве його Господом; як же тоді він - його син?&quot; І багато людей слухало його радо.

<p><i>Замість </i>Достойно, <i>приспів:</i> Богородице Діво, уповання християн, покрий, захорони і спаси тих, що на Тебе уповають.</p>

<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>

<p><i>Причасний:</i> Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>

<p>* * *
<p><b>1 Пт. 4,1–11. «Насамперед майте велику любов один до одного»</b>
<p>У своїх стосунках до інших бачимо, як часто ми нарікаємо, що нам приділяють мало уваги, часу, що до нас нікому не має справи, що ми самотні, що нас залишили. Іншими словами, просто скаржимось, що нас не люблять. 
<p>У Євангелії ми ніде не натрапимо на те, що християни мають вимагати від когось любові. Навпаки, Господь каже, щоб ми найперше любили інших. Тоді діятиме ефект бумеранга: коли обдаровуватимемо інших любов’ю, вони в цій любові розцвітатимуть і так само даруватимуть свою любов нам. 
<p><b>Спробуймо дати іншим те, чого прагнемо самі.</b> А даючи любов, ніколи не помилимось. Любов – це те, чого прагнуть усі люди! 
<p>* * *
<p><b>Мр. 12, 28-37. «Будеш любити ближнього твого, як себе самого».</b>
<p>У християнському житті ми часто звертаємо увагу на любов до ближнього, говоримо про те, що кожну людину нам посилає Бог, що кожну людину маємо обдаровувати любов’ю, що кожну людину маємо зустрічати, немовби самого Бога… І це правда. Так мало б бути в нашому житті. Але в цьому Євангелії Господь каже нам дуже важливу істину: можливість любити ближнього приходить тоді, коли людина навчиться любити саму себе. 
<p>Що означає любити себе? Це не ставити себе в центрі як когось особливого – така поведінка радше свідчить про егоцентризм. Любити себе – значить, найперше, прийняти себе як дар Господній, тим, ким я є, зі всіма своїми талантами, зі своїми плюсами, мінусами, позитивами й негативами, вадами – це є я. Таким мене створив Господь. Коли навчимося бачити за своєю особою Бога, який дав нам буття, навчимося вміти приймати себе, то почнемо відкривати в собі ті чи інші риси, про які не замислювались і яких належно не сприймали. Тоді за тими рисами будемо відкривати Бога. І лише тоді зможемо любити іншу особу, розуміючи, що її теж створив Бог і в Його очах вона не менш цінна, ніж я. <b>І якщо я зумію прийняти себе таким, яким мене створив Господь, і побачити за своїм буттям Бога, тоді лише стану спроможний прийняти й полюбити інших. </b>
<p>* * *
<p><b>Преосв. Венедикт, єпископ Львівський</b>