<p>Лютий 28 (15) Неділя
<p><i>Неділя про блудного сина. Глас 6. Єв. 6.</i></p>
<p>Св. ап. Онисима. </p>
<p>* * *

<p><i>Перший антифон воскресний</i></p>

<p>Воскликніте Господові, вся земля, співайте ж імені його, віддайте славу хвалі його.</p>

<p><i>Приспів:</i> Молитвами Богородиці, Спасе, спаси нас.</p>

<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>)</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 6:</i> Ангельські сили на гробі твоїм* і ті, що стерегли, змертвіли* і стояла Марія у гробі,* шукаючи пречистого тіла твого.* Полонив Ти ада, та не спокусився ним,* зустрів єси Діву, даруючи життя.* Воскреслий з мертвих Господи, слава Тобі.</p>

<p>Слава: <i>Кондак Тріоді, глас 3:</i> Від батьківської слави Твоєї я віддалився безумно, * у злому я розтратив багатство, яке передав Ти мені. * Тому Тобі блудного голос приношу: * Согрішив я перед Тобою, Отче щедрий, прийми мене – каюся, * і вчини мене, як одного з наємників Твоїх.</p>

<p>I нині: <i>Богородичний, глас 3:</i> Діва днесь предстоїть у церкві * і з ликами святих невидимо за нас молиться Богу. * Ангели з архиєреями поклоняються, * апостоли з пророками ликують, * бо ради нас молить Богородиця превічного Бога.</p>

<p><i>Прокімен, глас 6:</i> Спаси, Господи людей твоїх і благослови насліддя Твоє <i>(Пс, 27,9).</i></p>

<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>

<p><i>Апостол:</i></p>
<p><b>Перше послання до Корінтян 6:12-20</b><p>
<i> 12</i> «Все мені можна», та не все корисне. «Все мені можна», та я не дам нічому заволодіти надо мною.
<i> 13</i> «їжа для живота, і живіт для їжі!» Бог же одне і друге знищить. Тіло ж не для розпусти, але для Господа, і Господь для тіла.
<i> 14</i> Бог же і Господа був воскресив - та й нас воскресить своєю силою.
<i> 15</i> Хіба не знаєте, що тіла ваші - члени Христові? Узявши, отже, члени Христові, - зроблю їх членами блудниці? Хай так не буде!
<i> 16</i> Чи не знаєте, що той, хто пристає до блудниці, є з нею одним тілом? Бо «будуть, - каже, - двоє одним тілом.»
<i> 17</i> Хто ж пристає до Господа, є одним духом.
<i> 18</i> Утікайте від розпусти! Усякий гріх, що його чинить людина, єе поза її тілом; а хто чинить розпусту, грішить супроти власного тіла.
<i> 19</i> Хіба ж не знаєте, що ваше тіло - храм Святого Духа, який живе у вас? Його ви маєте від Бога, тож уже не належите до себе самих.
<i> 20</i> Ви бо куплені високою ціною! Тож прославляйте Бога у вашому тілі!

<p><i>Алилуя, глас 6:</i> Хто живе в помочі Всевишнього, під покровом Бога небесного оселиться <i>(Пс. 90,1).</i></p>

<p><i>Стих:</i> Скаже Господові, заступник мій єси і прибіжище моє, Бог мій, і надіюся на нього <i>(Пс. 90,2).</i></p>

<p><i>Євангеліє:</i></p>
<p><b>Євангелія від Луки 15:11-32</b><p>
<i> 11</i> Він сказав далі: “В одного чоловіка було два сини.
<i> 12</i> Молодший з них сказав батькові: Тату, дай мені ту частину маєтку, що мені припадає. І батько розділив між ними свій маєток.
<i> 13</i> Кілька днів потім, молодший, зібравши все, подавсь у край далекий і там розтратив свій маєток, живши розпусно.
<i> 14</i> І от як він усе прогайнував, настав великий голод у тім краю, і він почав бідувати.
<i> 15</i> Пішов він і найнявся до одного з мешканців того краю, і той послав його на своє поле пасти свині.
<i> 16</i> І він бажав би був наповнити живіт світ стручками, що їх їли свині, та й тих ніхто не давав йому.
<i> 17</i> Опам'ятавшись, він сказав до себе: Скільки то наймитів у мого батька мають подостатком хліба, а я тут з голоду конаю.
<i> 18</i> Встану та й піду до батька мого і скажу йому: Отче, я прогрішився проти неба й проти тебе!
<i> 19</i> Я недостойний більше зватися твоїм сином. Прийми мене як одного з твоїх наймитів.
<i> 20</i> І встав він і пішов до батька свого. І як він був іще далеко, побачив його батько його й, змилосердившись, побіг, на шию йому кинувся і поцілував його.
<i> 21</i> Тут син сказав до нього: Отче, я прогрішився проти неба й проти тебе. Я недостойний більше зватись твоїм сином.
<i> 22</i> А батько кликнув до слуг своїх: Притьмом принесіть найкращу одіж, одягніть його, дайте йому на руку перстень і сандалі на ноги.
<i> 23</i> Та приведіть годоване теля і заріжте, і їжмо, веселімся,
<i> 24</i> бо цей мій син був мертвий, і ожив, пропав був, і знайшовся. І вони заходились веселитися.
<i> 25</i> А старший його син був у полі; коли ж він, повертаючись, наблизився до дому, почув музику й танці.
<i> 26</i> Покликав він одного із слуг і спитав, що воно таке було б.
<i> 27</i> Той же сказав йому: Брат твій повернувся, і твій батько зарізав годоване теля, бо знайшов його живим-здоровим.
<i> 28</i> Розгнівався той і не хотів увійти. І вийшов тоді батько й почав його просити.
<i> 29</i> А той озвався до батька: Ось стільки років служу тобі й ніколи не переступив ні однієї заповіді твоєї, і ти не дав мені ніколи козеняти, щоб з друзями моїми повеселитись.
<i> 30</i> Коли повернувся цей син твій, що проїв твій маєток з блудницями, ти зарізав для нього годоване теля.
<i> 31</i> Батько ж сказав до нього: Ти завжди при мені, дитино, і все моє - твоє.
<i> 32</i> А веселитись і радіти треба було, бо оцей брат твій був мертвий і ожив, пропав був і знайшовся.”

<p><i>Причасний, глас 6:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>

<p>* * *
<p><b>1 Кр. 6, 12–20. «Тож уже не належите до себе самих. Ви бо куплені високою ціною!»</b>
<p>Знаємо, що коли щось нам задарма дістається, то ми це мало цінуємо. А коли ж натрудимось, і докладемо зусиль, щоб це отримати, тоді більше розуміємо цінність своїх здобутків. Напевно, так само ми не усвідомлюємо цінності вічного життя, бо за дармо отримали наше спасення, дароване Богом.
<p>Пам’ятаймо, що ми обдаровані можливістю жити вічно, це нам Бог дає як дар. Він дуже дорого за це заплатив своїми терпіннями, стражданнями, бичуваннями, муками, розп’яттям, своєю смертю на хресті. 
<p><b>З великого Божого милосердя ми є причасниками вічності, але наскільки ми свідомі того, як дорого Ісус Христос за це заплатив?</b>
<p>* * *
<p><b>Лк. 15, 11-32. «Отче, я прогрішився проти неба й проти тебе! Я недостойний більше зватись твоїм сином».</b>
<p>У цій притчі, з ким би кожен із нас себе в ній не ототожнював – чи то з батьком, чи зі старшим братом, чи з молодшим, – звернімо увагу на одну річ – на те, що дало молодшому синові відвагу повернутися до батька. Переконаний, що причиною цього було те, що свого часу він відчув усю глибину батьківської любові. І саме пам’ять про досвід цієї любові, незважаючи на гіркі падіння й тяжкі гріхи, збудила в ньому віру, що батько прийме його назад. 
<p>Кожному з нас важливо про це пам’ятати не лише в контексті того, що, незважаючи на свої гріхи, ми завжди можемо прийти до нашого Отця з покаянням, а й у стосунках з нашими ближніми, яким, незалежно від їхньої поведінки, ми завжди маємо дарувати любов. За Йоаном Богословом, любов – це Бог, отже, дарувати іншим любов означає дарувати їм Бога. Тоді можемо бути певні, що цей досвід Бога, свідомо чи несвідомо, вони відчують, а пізніше, можливо, усвідомлять і зможуть вернутися до Отця, як блудний син. <b>Даваймо іншим людям любов, любімо їх – і ця наша любов неминуче колись проросте, дасть свої плоди!</b>
<p>* * *
<p><b>Преосв. Венедикт, єпископ Львівський</b>