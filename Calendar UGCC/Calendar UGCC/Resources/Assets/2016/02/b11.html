<p>Лютий 11 (29) Четвер
<p>Перенесення мощів. св. свщмч. Ігнатія Богоносця. </p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>

<p><i>Інший, святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>

<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>

<p>Слава: <i>Інший, святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>

<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>

<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>

<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>

<p><i>Апостол:</i></p>
<p><b>Послання Апостола Якова 4:7-5:9</b><p>
<i> 7</i> Коріться, отже, Богові, противтеся дияволові, і він утече від вас.
<i> 8</i> Наблизьтеся до Бога, і він наблизиться до вас. Очистьте руки, грішники! Освятіть серця, двоєдушники!
<i> 9</i> Гляньте на ваші злидні, сумуйте і плачте! Сміх ваш нехай обернеться у плач, а радість - у смуток!
<i> 10</i> Смиріться перед Господом, і він вас підійме!
<i> 11</i> Не обмовляйте, брати, один одного. Хто обмовляє або судить брата свого, той обмовляє закон і закон судить. Коли ж ти закон судиш, то ти не виконавець, а суддя закону.
<i> 12</i> Один лише законодавець і суддя, який може спасти й погубити. Ти ж хто такий, що судиш ближнього?
<i> 13</i> Нумо тепер ви, що говорите: «Сьогодні або завтра ми підемо в те місто й перебудемо там рік, і будемо там торгувати й гроші заробляти.»
<i> 14</i> Ви, що не відаєте, що буде взавтра! Яке бо життя ваше? Ви - пара, що з'являється на хвильку і зникає по тому.
<i> 15</i> Чому б вам радше не сказати: Коли на те Господня воля, будемо жити, і це чи те робити.
<i> 16</i> Тепер, ви хвалитеся у хвастощах ваших. Усяка така хвальба - погана.
<i> 17</i> Хто, отже, знає добро чинити, а його не чинить, - гріх тому!
<i> 1</i> Нумо тепер, багаті! Плачте, ридайте над злиднями, що вас спіткають.
<i> 2</i> Багатство ваше зігнило, одежу вашу міль поїла.
<i> 3</i> Золото ваше та срібло поіржавіло, а їхня іржа буде проти вас свідчити й поїсть, наче вогонь, ваше тіло. Ви назбирали собі скарбів за останніх днів.
<i> 4</i> Ось затримана вами платня робітникам, що жали ваші ниви, кричить, і голосіння женців дійшло до Господа сил.
<i> 5</i> Ви на землі розкошували та жили у розпусті, наситилися досхочу за дня різанини.
<i> 6</i> Ви засудили праведного й убили: він вам не противиться.
<i> 7</i> Будьте, отже, брати, довготерпеливі, аж до Господнього приходу. Ось хлібороб чекає терпеливо на дорогоцінний плід землі аж до дощів осінних та весняних.
<i> 8</i> Терпіть і ви, скріпіть ваші серця, бо Господній прихід близький.
<i> 9</i> Не скаржтеся один на одного, брати, щоб вас не суджено. Ось суддя стоїть перед дверима.

<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>

<p><i>Стих:</i> Бог прославлюваний на раді святих <i>(Пс. 88,8).</i></p>

<p><i>Євангеліє:</i></p>
<p><b>Євангелія від Марка 11:27-33</b><p>
<i> 27</i> І прийшли знов у Єрусалим. І коли він ходив у храмі, підійшли до нього первосвященики й книжники та старші
<i> 28</i> й кажуть до нього: &quot;Якою владою чиниш таке? Хто дав тобі владу це робити?&quot;
<i> 29</i> Ісус же відказав їм: &quot;Спитаю я вас одну річ; дайте мені відповідь, то і я скажу вам, якою владою я це чиню.
<i> 30</i> Йоанове хрищення було з неба чи від людей? Відповіжте мені.&quot;
<i> 31</i> Вони почали міркувати між собою й говорити: Якщо відповімо: З неба, - то скаже: Чому ж ви не повірили йому?
<i> 32</i> А скажемо: Від людей, - лячно народу, - всі бо вважали Йоана, що він пророк.
<i> 33</i> І відповіли Ісусові: &quot;Не знаємо.&quot; Ісус же відказав їм: &quot;То й я вам не скажу, якою владою я це роблю.&quot;

<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>

<p>* * *</p>
<p><b>Як. 4,7 – 5,9. «Противтеся дияволові, і він утече від вас»</b>
<p>Бачимо скільки разів в нашому житті і як легко дияволові вдавалось нас спокусити, підманути, як легко йому вдається підсунути щось привабливе. Дуже швидко ми відповідаємо на його запрошення, не протистоїмо, не боремось. 
<p>Важливо, щоб ми завжди принципово й категорично займали позицію спротиву і навіть не вступали в діалог з ним. Бо бачимо в Раю, коли Єва і Адам вступили в діалог, то диявол спокусив їх дуже легко. Будьмо певні, диявол має великий досвід, щоб будь-кого обманути. Бачимо, яку позицію займав Ісус Христос, коли диявол спокушував Його після того, коли Він вийшов з пустелі. Інший випадок – апостол Петро висловлює Ісусові, здавалося б, гарну пропозицію. Однак Ісус знає, що ця пропозиція – підступ диявола, який використав страх Петра, що з Ісусом щось станеться. 
<p>Будьмо рішучі, коли лише зауважимо ті чи інші спокуси диявола. Ніколи не вступаймо з ним в діалог і ніколи не приймаймо того, що він пропонує нам. <b>Будьмо категоричні та принципові, і диявол втече від нас!</b>
<p>* * *</p>
<p><b>Мр. 11, 27-33. «Хто дав Тобі владу це робити?»</b>
<p>Господь у Святому Письмі наголошує, що навіть якщо батько й мати забудуть про нас, то Він нас ніколи не забуде. Господь постійно турбується, дбає, клопочеться про нас. Він хоче в різний спосіб наблизитися до нас: через приємні події, приємні пережиття. Але коли ми не готові зауважити Його в такий спосіб, то Бог починає промовляти до нас через різні життєві труднощі, випробування. Бо ж саме біди й клопоти часто приводять нас до Господа.
<p>Тому коли юдеї звертаються до Христа із запитанням: «Якою владою це чиниш?», Він пробує їм сказати: подивіться на самі обставини – що вони промовляють. І які б не були в нас обставини – приємні чи неприємні, як би ми їх не називали – милі чи немилі, – через ці обставини Творець постійно щось нам промовляє, щось нам завжди хоче сказати. <b>Побачмо Бога, який повсякчас діє в нашому житті! </b>
<p>* * *</p>
<p><b>Преосв. Венедикт, єпископ Львівський</b>