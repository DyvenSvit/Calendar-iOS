<p>Лютий 7 (25) Неділя 
<p><i>Гл. 3. Єв. 3. </i></p>
<p><b>† Св. Григорія Богослова, архиєп. Царгородського.</b></p>
<p>* * *

<p><i>Перший антифон воскресний</i></p>

<p>Воскликніте Господові, вся земля, співайте ж імені його, віддайте славу хвалі його.</p>

<p><i>Приспів:</i> Молитвами Богородиці, Спасе, спаси нас.</p>

<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>)</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 3:</i> Нехай веселиться небесні, нехай радуються земнії,* бо сотворив владу рукою своєю Господь,* подолав смертю смерть, первенцем мертвих став,* з безодні аду ізбавив нас і подав світові велику милість.</p>

<p><i>Тропар, глас 1:</i> Пастирська сопілка твого богословія перемогла труби красномовців,* бо Тобі, що дослідив глибини духа,* була додана і краса віщування.* Моли ото Христа Бога, отче Григоріє,* щоб спаслися душі наші.</p>

<p><i>Кондак, глас 3:</i> Воскрес Ти днесь із гробу, Щедрий,* і нас возвів Ти із врат смертних,* днесь Адам ликує і радується Єва,* а разом пророки з патріархами неперестанно оспівують * божественну могутність влади Твоєї.</p>

<p>Слава: <i>Кондак, глас 3:</i> Богословним твоїм язиком Ти розрушив видумки красномовців, славний;* православія одежою, з висоти тканою, Ти Церкву украсив,* яку і носить, і з нами, твоїми дітьми, кличе:* Радуйся, отче, богословія розуме найвищий.</p>

<p>I нині: <i>Богородичний, глас 3:</i> Діва Днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>

<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс. 46,7).</i></p>

<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2)</i></p>

<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>

<p><i>Апостол:</i></p>
<p><i>Ряд.:</i>
<p><b>Перше послання до Тимотея 1:15-17</b><p>
<i> 15</i> Вірне це слово й повного довір'я гідне, що Христос Ісус прийшов у світ, щоб спасти грішних, з яких я - перший.
<i> 16</i> Але я був на те помилуваний, щоб Ісус Христос на мені першім показав усю свою довготерпеливість, на приклад тим, що мають увірувати в нього на вічне життя.
<i> 17</i> Цареві ж віків, нетлінному, невидимому, єдиному Богу честь і слава на віки вічні! Амінь.
<p><i>Св.:</i>
<p><b>Перше послання до Корінтян 12:7-11</b><p>
<i> 7</i> Кожному дається виявлення Духа на спільну користь.
<i> 8</i> Одному бо дається через Духа слово мудрости; іншому, згідно з тим самим Духом, слово знання;
<i> 9</i> іншому віра у тім самім Дусі; іншому дар зцілення у тім єдинім Дусі;
<i> 10</i> іншому сила творити чуда; іншому дар пророкування; іншому розпізнавання духів, іншому різні мови, іншому ж тлумачення мов.
<i> 11</i> А все це чинить один і той же Дух, що розподілює кожному, як він хоче.

<p><i>Алилуя, глас 3:</i> На Тебе. Господи, я уповав, щоб не посоромився навіки <i>(Пс. 30,2).</i></p>

<p><i>Стих:</i> Будь мені Богом захисником і домом прибіжища, щоб спасти мене <i>(Пс. 30,3).</i></p>

<p><i>Стих:</i> Слухайте уважно, люди Мої, закону Мого, приклоніть вухо ваше до слів уст Моїх <i>(Пс. 77,1).</i></p>

<p><i>Євангеліє:</i></p>
<p><i>Ряд.:</i>
<p><b>Євангелія від Луки 18:35-43</b><p>
<i> 35</i> І як він наближався до Єрихону, один сліпий сидів край дороги й просив милостині.
<i> 36</i> Почувши, що народ іде мимо, він спитався, що б воно могло бути.
<i> 37</i> Йому сказали, що це Ісус Назарянин проходить.
<i> 38</i> І він почав голосно кричати: “Ісусе, Сину Давидів, змилуйся надо мною!”
<i> 39</i> Ті, що йшли попереду, сварилися на нього, щоб замовчав, та він кричав ще дужче: “Сину Давидів, змилуйся надо мною!”
<i> 40</i> Ісус зупинився і звелів привести його до себе. І коли той наблизився до нього, спитав:
<i> 41</i> “Що хочеш, щоб я зробив тобі?” “Господи”, - сказав той, - “щоб я прозрів!”
<i> 42</i> Ісус сказав до нього: “Прозри! Віра твоя спасла тебе.”
<i> 43</i> І вмить прозрів той і пішов за Ісусом, славлячи Бога. І ввесь народ, побачивши те, віддав хвалу Богові.
<p><i>Св.:</i>
<p><b>Євангелія від Йоана 10:9-16</b><p>
<i> 9</i> Я - двері. Хто ввійде крізь мене - спасеться. Увійде він, вийде -і знайде пасовисько!
<i> 10</i> Не приходить злодій, хіба щоб красти, вбивати, вигублювати. Я прийшов, щоб мали життя - щоб достоту мали.
<i> 11</i> Я - добрий пастир. Добрий пастир життя своє за овець покладе.
<i> 12</i> Наймит, що не є пастир, якому вівці не належать, - бачить вовка, що надходить, та й полишає вівці і біжить геть. А вовк хапає їх і розполохує.
<i> 13</i> Бо він - наймит і не турбується вівцями.
<i> 14</i> Я ж - добрий пастир і знаю своїх, а мої мене знають.
<i> 15</i> Як Отець мій мене знає, і я знаю Отця, і життя своє кладу я за моїх овець.
<i> 16</i> Ще й інші вівці я маю, що не з цієї кошари. Я і їх мушу привести, і вчують вони мій голос, - і буде одне стадо й один пастир!

<p><i>Причасний, глас 3:</i> Хваліте Господа з небес, хваліте його в вишніх <i>(Пс. 148,1).</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>

<p>* * *</p>
<p><b>Тм. 1, 15–17. «Христос Ісус прийшов у світ, щоб спасти грішних, з яких я – перший»</b>
<p>Апостол Павло, апостол народів, називає себе найпершим грішником. Чи це був лише знак його приниження, самоупокорення? Звичайно, ні. Бо що більше людина духовно зростає у Господі, то більше вона бачить свій правдивий стан. Дійсність така, що дальше ми від Бога, то більші ілюзії маємо про себе. 
<p>Наше життя має бути стремлінням, щоб шукати Бога, наближатись до Нього, зростати в Господі. Лише тоді ми будемо пізнавати свій правдивий стан, свої сильні та слабкі риси. 
<p>Як апостол Павло, пізнаючи свою обмеженість і гріховність, починав, однак, розуміти «що все може в укріпляючому Христі», тоді йшов ще з більшою певністю голосити Слово Боже. <b>Так і ми будемо ставати сильнішими зі знанням про себе, зможемо тоді вказувати шлях до спасення іншим людям!</b>
<p>* * *</p>
<p><b>Лк. 18, 35-43. «І він почав голосно кричати: “Ісусе, Сину Давидів, змилуйся надо мною!”»</b>
<p>Не думаю, щоб хтось із нас колись кричав на молитві… І цього не треба робити. Але цей уривок з Євангелія показує нам приклад сліпого, який справді кричав. І не просто кричав – коли апостоли його заспокоювали, він кричав ще більше й голосніше, аніж перед тим, як каже Євангеліє: «кричав ще дужче». І бачимо, що Ісус почув його й оздоровив.
<p>Отже, чого можемо навчитися, роздумуючи про того сліпого? Бог завжди готовий нас почути. Але цей крик душі має народжуватись у нас всередині. Тим криком душі маємо засвідчити Богові свою потребу і своє бажання отримати від Нього зцілення. Доки не «закричимо» з глибини свого серця про свої труднощі й проблеми, Бог нам не зможе відповісти. Адже Він потребує, щоб ми самі усвідомили і сказали Йому, що нас болить. Сліпому «боліло» те, що він не бачив. Як знаємо, фізичні вади та біль швидше спонукають волати до Бога. <b>Однак наші гріхи, наші недосконалості не менш болісні для нашої душі, ніж фізична хвороба для тіла, тому прохання про допомогу на дорозі покаяння, навернення і святості також мало б бути криком з глибини нашого серця. </b>
<p>* * *</p>
<p><b>Преосв. Венедикт, єпископ Львівський</b>