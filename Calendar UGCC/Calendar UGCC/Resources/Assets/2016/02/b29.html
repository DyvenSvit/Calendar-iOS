<p>Лютий 29 (16) Понеділок
<p>Тиждень м’ясопусний.</p>
<p>Свв. мчч. Памфила, єрея, Порфирія і дружини їх.</p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>

<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>

<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>

<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>

<p><i>Стих:</i> Благослови, душе моя, Господа;</p>

<p>Господи, Боже мій, Ти дуже величній <i>(Пс. 103,1).</i></p>

<p><i>Апостол: </i></p>
<p><b>Перше послання Йоана Богослова 2:18-3:10</b><p>
<i> 18</i> Дітоньки, остання це година! І як ви чули, що має прийти антихрист, а тепер багато антихристів постало, то з цього пізнаємо, що остання година настала.
<i> 19</i> З-поміж нас вийшли, але з-між нас не були, - бо коли б з-між нас були, були б зосталися з нами, - лише щоб виявилося, що не всі вони від нас.
<i> 20</i> Ви ж маєте помазання від Святого й усе знаєте.
<i> 21</i> Я вам писав не тому, що ви не знаєте правди, а тому, що ви її знаєте і що ніяка брехня не походить від правди.
<i> 22</i> Хто неправдомовець, як не той, хто перечить, що Ісус є Христос? Він - антихрист, що відрікається Отця і Сина.
<i> 23</i> Кожний, хто відрікається Сина, той і Отця не має. Хто ж визнає Сина, має й Отця.
<i> 24</i> Те, що ви чули спочатку, нехай у вас перебуває. Якщо у вас буде перебувати те, що ви спочатку чули, то й ви будете в Сині і в Отці перебувати.
<i> 25</i> Ось та обітниця, яку він сам обіцяв вам: життя вічне.
<i> 26</i> Це я вам написав про тих, що вводять вас в оману.
<i> 27</i> А помазання, що ви від нього прийняли, у вас перебуває, і ви не потребуєте, щоб хтось навчав вас, бо його помазання вас про все навчає. Воно і правдиве, і необманне. Так, як воно вас навчило, перебувайте в ньому.
<i> 28</i> Отож, дітоньки, перебувайте в ньому, щоб, як з'явиться, ми мали довір'я і не осоромилися перед ним під час його приходу.
<i> 29</i> Коли ви знаєте, що він праведний, то знайте теж, що всякий, хто чинить справедливість, від нього народився.
<i> 1</i> Дивіться, яку велику любов дарував нам Отець, щоб ми дітьми Божими звалися. Ми і є ними. І тому світ нас не знає, бо він його не спізнав.
<i> 2</i> Любі! Ми тепер - діти Божі, і ще не виявилося, чим будемо. Та знаємо, що коли виявиться, ми будемо до нього подібні, бо ми побачимо його, як є.
<i> 3</i> І кожен, хто має на нього цю надію, себе очищує, так само, як і він чистий.
<i> 4</i> Кожен, хто чинить гріх, чинить також беззаконня, бо гріх є беззаконня.
<i> 5</i> Ви ж знаєте, що він з'явився, щоб наші гріхи взяти, а гріха в ньому нема.
<i> 6</i> Кожен, хто в ньому перебуває, не грішить. Кожен, хто грішить, його не бачив і його не спізнав.
<i> 7</i> Дітоньки, ніхто нехай не вводить вас в оману. Хто чинить правду, той праведний, як і він - праведний.
<i> 8</i> Хто чинить гріх, той від диявола, бо диявол грішить від початку. На це з'явився Син Божий, щоб знищити діла диявола.
<i> 9</i> Кожен, хто народився від Бога, гріха не чинить, бо його насіння в ньому перебуває; і він не може грішити, бо він від Бога народився.
<i> 10</i> З того виявляються діти Божі й діти дияволові: кожен, хто не чинить справедливости, не є від Бога, а й той, хто не любить брата свого.

<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>

<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>

<p><i>Євангеліє: </i></p>
<p><b>Євангелія від Марка 11:1-11</b><p>
<i> 1</i> Коли вони зблизились до Єрусалиму, до Витфагії і Витанії, біля Оливної гори, посилає двох своїх учнів,
<i> 2</i> кажучи їм: &quot;Ідіть у село, що перед вами, і скоро ввійдете у нього, знайдете прив'язане осля, на яке ніхто з людей ще не сідав. Відв'яжіть і приведіть його.
<i> 3</i> А коли вам хтонебудь скаже: Що то ви робите? - відкажіть: Господь його потребує, - тож негайно відішле його назад сюди.
<i> 4</i> Пішли ті і знайшли осля, прив'язане коло дверей, знадвору, на роздоріжжі, - і відв'язали.
<i> 5</i> Деякі ж із тих, що там стояли, сказали їм: &quot;Що робите, що ото осля відв'язуєте?&quot;
<i> 6</i> Ті їм відповіли, як сказав Ісус, тож їх відпущено.
<i> 7</i> І приводять осля до Ісуса, кладуть на нього свою одежу, і всів він на нього.
<i> 8</i> А многота стелила свою одіж на дорозі, інші ж - віття, нарізане в полі.
<i> 9</i> Ті, що йшли попереду, і ті, що слідували ззаду, викликували: &quot;Осанна!
<i> 10</i> Благословен, хто приходить в ім'я Господнє! Благословенне грядуче царство батька нашого Давида. Осанна на висоті!&quot;
<i> 11</i> І ввійшов у Єрусалим, у храм, і оглянув усе, а що було вже пізно, то вийшов з дванадцятьма у Витанію.

<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>

<p>* * *
<p><b>1 Йо. 2,18 – 3,10. «Ви ж маєте помазання від Святого й все знаєте»</b>
<p>Коли ми читаємо Святе Письмо, деякі слова пропускаємо повз вуха, але якби ми були уважними, то могли б відкрити багато речей і знайти відповіді на запитання які постають перед нами. До прикладу, Господь каже, що ми все знаємо. Можемо здивуватись, адже є багато обставин, де ми не готові знайти правильного рішення, відповіді, робимо хибні кроки. Це – правда, але все відбувається лише тому, що ми перебуваємо під впливом своїх емоцій, пережиттів, думок, пристрастей. 
<p>Коли б ми були з Господом і Господь перебував із нами, то ми завжди приймали б правильні рішення. Саме це наше перебування без Господа створює ситуацію, коли ми зважуємось на хибні, грішні рішення. Тому важливо пам’ятати ці слова, що <b>відповідь ми завжди маємо в собі. Лише потрібно через свою молитву, через своє бажання шукати її, тоді обов’язково ми її знайдемо – Бог нам її відкриє. </b>
<p>* * *
<p><b>Мр. 11, 1-11. «Осанна! Благословен, хто приходить в ім’я Господнє!» </b>
<p>Якщо проаналізувати те, як ми молимося, то побачимо, що, крім щоденних молитов, найбільше звертаємося до Бога, коли в нас є якісь потреби, коли маємо якусь біду, коли шукаємо в Нього допомоги. Дуже рідко пам’ятаємо про те, щоб прийти до Господа з подячною молитвою, молитвою прослави. 
<p>Це Євангеліє вказує на прославу Бога, яка потрібна не Йому, а нам, адже, прославляючи Господа, ми згадуємо, ким Він є і що Він зробив для тих, які Йому вірили, отже – і самі зростаємо у вірі. <b>Навчімося починати нашу молитву з прослави Бога за те, що Він зробив у житті людства, у житті мого народу, у моєму житті, благословляти Бога за те, що Він діяв і діє, що завжди присутній.</b> І лише тоді з вірою у Його всемогутність, справедливість і велику любов до нас можемо приступати з проханнями.
<p>* * *
<p><b>Преосв. Венедикт, єпископ Львівський</b>