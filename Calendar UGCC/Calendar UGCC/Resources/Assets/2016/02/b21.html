<p>Лютий 21 (8) Неділя
<p><i>Неділя про Митаря і Фарисея. Глас 5. Єв. 5.</i></p>
<p>Св. влкмч. Теодора Стратилата. Св. прор. Захарії Серповидця.</p>
<p>* * *

<p><i>Перший антифон воскресний</i></p>

<p>Воскликніте Господові, вся земля, співайте ж імені його, віддайте славу хвалі його.</p>

<p><i>Приспів:</i> Молитвами Богородиці, Спасе, спаси нас.</p>

<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>)</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 5:</i> Собезначальне Слово Отцю і Духові,* від Діви роджене на спасення наше,* оспіваймо, вірні, і поклонімся,* бо благоволив плоттю зійти на хрест* і смерть перетерпіти, і воскресити умерлих* славним воскресенням своїм.</p>

<p><i>Тропар, глас 1:</i> Радуйся, благодатна Богородице Діво,* бо з Тебе засяло Сонце правди – Христос Бог наш,* що просвічує тих, що в темряві.* Веселися й Ти, старче праведний,* Ти прийняв в обійми визволителя душ наших, що дарує нам воскресення.</p>

<p>Слава: <i>Кондак Тріоді, глас 3:</i> Зітхання митарські принесім Господеві * і до Нього приступім, грішні, як до Владики; * Він бо хоче спасення всіх людей, * Він відпущення подає всім, що каються, * бо ради нас Він воплотився – Бог сущий, Отцю собезначальний.</p>

<p>І нині: <i>Кондак, глас 1:</i> Утробу дівичу освятив Ти різдвом Твоїм* і руки Симеонові благословив Ти, як годилось,* Ти випередив і нині спас нас, Христе Боже,* але утихомир у брані люд Твій і укріпи народ, що його возлюбив Ти,* єдиний Чоловіколюбче.</p>

<p><i>Прокімен, глас 5: </i>Ти, Господи, захорониш нас і збережеш нас від роду цього і повік <i>(Пс. 11,8).</i></p>

<p><i>Стих:</i> Спаси мене. Господи, бо не стало праведного <i>(Пс. 11,2</i></p>

<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>

<p><i>Апостол: </i></p>
<p><b>Друге послання до Тимотея 3:10-15</b><p>
<i> 10</i> Ти ж слідував моїй науці, моїй поведінці, моїй настанові, вірі, довготерпеливості, любові, постійності,
<i> 11</i> у переслідуваннях, у стражданнях, які були спіткали мене в Антіохії, в Іконії та в Лістрі. Яких то переслідувань не переніс я на собі! А від усіх Господь мене визволив!
<i> 12</i> Та й усі, що побожно хочуть жити у Христі Ісусі, будуть переслідувані.
<i> 13</i> А лихі люди й дурисвіти будуть чим далі, тим до гіршого посуватися, зводячи інших, і самі зведені.
<i> 14</i> Ти ж тримайся того, чого навчився і в чому переконався. Відаєш бо, від кого ти навчився,
<i> 15</i> і вже змалку знаєш Святе Письмо, яке вірою у Христа Ісуса може тобі дати мудрість на спасіння.

<p><i>Алилуя, глас 5:</i> Милості твої, Господи, повік оспівуватиму, сповіщу з роду в рід істину твою устами моїми <i>(Пс. 88,2).</i></p>

<p><i>Стих:</i> Бо сказав Ти: Повік милість збудується, на небесах приготовиться істина твоя <i>(Пс. 88,3).</i></p>

<p><i>Стих: </i>Нині відпускаєш раба твого, Владико, по глаголу Твоєму з миром <i>(Лк. 2,29).</i></p>

<p><i>Стих:</i> Світло на одкровення поганам і славу людей твоїх, Ізраїля <i>(Лк. 2,32).</i></p>

<p><i>Євангеліє:</i></p>
<p><b>Євангелія від Луки 18:10-14</b><p>
10 “Два чоловіки зайшли в храм помолитись: один був фарисей, а другий - митар.
11 Фарисей, ставши, молився так у собі: Боже, дякую тобі, що я не такий, як інші люди - грабіжники, неправедні, перелюбці, або як оцей митар.
12 Пощу двічі на тиждень, з усіх моїх прибутків даю десятину.
13 А митар, ставши здалека, не смів і очей звести до неба, тільки бив себе в груди, кажучи: Боже, змилуйся надо мною грішним!
14 Кажу вам: Цей повернувся виправданий до свого дому, а не той; бо кожний, хто виноситься, буде принижений, а хто принижується, - вивищений.”

<p><i>Замість </i>Достойно, <i>приспів:</i> Богородице Діво, уповання християн, покрий, захорони і спаси тих, що на Тебе уповають.</p>

<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>

<p><i>Причасний:</i> <i>Причасний, глас 5:</i> Хваліте Господа з небес, хваліте його в вишніх <i>(Пс. 148,1). </i>Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>

<p>* * *
<p><b>2 Тм. 3, 10–15. «Усі, що побожно захочуть жити у Христі Ісусі, будуть переслідувані»</b>
<p>Здається, ми живемо в демократичному і вільному суспільстві, гуманному, але бачимо, як християн переслідують у різних кінцях світу. Представників жодних релігій так не переслідують, як тих, хто вірить в Ісуса Христа! 
<p>Християни не лише проповідують як треба жити, вони більше своїм життям засвідчують правдиві цінності, показують своїм життям, що жити за Божими законами – реально! Християнин уже самим своїм життям дорікає іншим, саме тому часто переслідують і не сприймають саме християн. 
<p>Християни – Божий знак тут, на землі. Тому, коли ми відважно йдемо за Ісусом Христом, не біймося, коли нас будуть прозивати, дорікати, критикувати. <b>Не біймося свідчити про Господа, що б нам не говорили і що б з нами не чинили, бо саме нашим свідченням спасаємо не лише власні душі, а й показуємо приклад для інших!</b>
<p>* * *
<p><b>Лк. 18, 10-14. «Бо кожний, хто виноситься, буде принижений, а хто принижується, – вивищений».</b>
<p>У цьому уривку добре бачимо, що Бог не дивиться ні на особу, ні на її статус у суспільстві, ні на її статки, а лише на людське серце. Остаточно визначальним є те, якими ми стаємо перед Богом: смиренними чи самовдоволеними й захопленими собою. Якщо Господь навіть дає мені чогось досягнути в християнському житті, чи в молитовному, чи в аскетичному, чи можливість зробити добро іншим, то я завжди маю дякувати Богові за це і йти далі. 
<p>Бачимо, що митар виправдався тим, що став перед Богом таким, як був. Митарів у тогочасному суспільстві не любили, бо вони чинили несправедливо, нечесно збираючи податки. І він, знаючи своє становище, ситуацію, в якій перебував, не боявся стати перед Богом таким, яким був. Коли станемо перед Богом такими, як ми є, навіть до кінця не знаючи, що маємо зробити, то Господь завжди покаже, якою дорогою йти далі. Тому не біймося ставати перед Господом, нічого не вдаючи. <p><b>Коли ми зробили щось недобре – станьмо перед Богом у правді, такими, якими ми є, каймося і приносьмо плоди, гідні покаяння! </b>
<p>* * *
<p><b>Преосв. Венедикт, єпископ Львівський</b>