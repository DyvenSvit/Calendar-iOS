<p>Лютий 27 (14) Субота
<p><b>† Переставлення прп. Константина філософа, у монахах Кирила, учителя слов’янського.</b> Прп. Авксентія. Прп. Мирона, пустинника, чудотворця.</p>
<p>* * *

<p><i>Перший антифон повсякденний</i></p>

<p>Благо є сповідуватися Господові і співати імені Твоєму, Всевишній.</p>

<p><i>Приспів:</i> Молитвами Богородиці, Спасе, спаси нас.</p>

<p>Сповіщати зарання милість твою і істину твою на всяку ніч.</p>

<p>Молитвами Богородиці:</p>

<p>Бо правий Господь Бог наці і немає неправди в нім.</p>

<p>Молитвами Богородиці:</p>

<p><i>(Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон повсякденний</i></p>

<p>Господь воцарився, в красу зодягнувся, зодягнувся Господь у силу і перепоясався.</p>

<p><i>Приспів:</i> Молитвами святих твоїх, Спасе, спаси нас.</p>

<p>Він бо утвердив вселенну, вона не порушиться.</p>

<p>Молитвами святих твоїх:</p>

<p>Свідоцтва твої вельми вірні; домові Твоєму. Господи, належить святість на довгі дні.</p>

<p>Молитвами святих твоїх:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі.</p>

<p>Спаси нас, Сину Божий:</p>

<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>

<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>

<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>

<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>

<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>

<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>

<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>

<p><i>Апостол: </i></p>
<p><i> Ряд.: </i>
<p><b>Друге послання до Тимотея 3:1-9</b><p>
<i> 1</i> Знай, що за останніх днів настануть скрутні часи,
<i> 2</i> бо люди будуть самолюби, грошолюби, зарозумілі, горді, наклепники, батькам непокірні, невдячні, безбожні,
<i> 3</i> без любови, непримирливі, осудливі, розбещені, жорстокі, недобролюбні,
<i> 4</i> зрадники, нахабні, бундючні, більше розкошолюбні ніж боголюбні,
<i> 5</i> - мають бо сповид побожности, сили ж її зреклися. І тих цурайся!
<i> 6</i> Бо то з таких походять ті, що влазять у доми і зводять жіноцтво, обтяжене гріхами, яке дається на повіддя різним пристрастям,
<i> 7</i> навчається ніби ввесь час, а ніколи дійти не може до зрозуміння правди.
<i> 8</i> Як Янній та Ямврій противились були Мойсеєві, так ці противляться правді, - люди зіпсованого розуму та невипробувані у вірі.
<i> 9</i> Але вони не підуть далі, бо їхнє безумство всім стане явним, як і отих було.
<p><i> Прп:</i> 
<p><b>Послання до Галатів 5:22-6:2</b><p>
<i> 22</i> А плід Духа: любов, радість, мир, довготерпіння, лагідність, доброта, вірність,
<i> 23</i> тихість, здержливість. На тих то нема закону.
<i> 24</i> Ті ж, що є Ісус-Христові, розп'яли тіло з його пристрастями та пожадливостями.
<i> 25</i> І коли ми живемо духом, то духом і ходімо.
<i> 26</i> Не будьмо марнославні, задерикуваті між собою, завидущі одні одним.
<i> 1</i> Брати! Коли б хтось попав у якусь провину, то ви, духовні, такого наставляйте духом лагідности, пильнуючи себе самого, щоб і собі не впасти у спокусу.
<i> 2</i> Носіте тягарі один одного й тим робом виконаєте закон Христа.

<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>

<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>

<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>

<p><i>Євангеліє: </i></p>
<p><i> Ряд.: </i>
<p><b>Євангелія від Луки 20:45-21:4</b><p>
<i> 45</i> І коли ввесь народ слухав, він сказав своїм учням: “Остерігайтеся книжників,
<i> 46</i> що ходять залюбки в довгих шатах, люблять вітання на майданах, перші сидження в синагогах та перші місця на бенкетах;
<i> 47</i> що поїдають доми вдовиць і довго моляться для виду - вони приймуть строгіше осудження.”
<i> 1</i> Підвівши очі, Ісус побачив, як заможні кидали свої дари до скарбнички.
<i> 2</i> Побачив він також і вдову убогу, що кидала туди дві лепти,
<i> 3</i> і сказав: “Істинно кажу вам, що ця бідна вдова кинула більш від усіх.
<i> 4</i> Усі бо вони вкинули як дар Божий з їхньої надвишки, вона ж з убозства свого поклала ввесь свій прожиток, який мала.”
<p><i> Прп:</i> 
<p><b>Євангелія від Луки 6:17-23</b><p>
<i> 17</i> Зійшовши з ними, він став на рівнім місці, й була там велика сила його учнів і людей вельми багато з Юдеї та з Єрусалиму, і з побережжя Тиру та Сидону.
<i> 18</i> Вони прийшли послухати його й оздоровитись від своїх недуг; і всі ті, що їх мучили нечисті духи, теж оздоровлялись.
<i> 19</i> Увесь народ намагався його торкнутися, бо сила виходила з нього й усіх оздоровляла.
<i> 20</i> Тоді він, звівши на своїх учнів очі, почав казати: “Блаженні вбогі, - бо ваше Царство Боже.
<i> 21</i> Блаженні, голодні нині, бо ви насититеся. Блаженні, що плачете нині, бо будете сміятись.
<i> 22</i> Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть, як безчесне, ваше ім'я Сина Чоловічого ради.
<i> 23</i> Радійте того дня і веселіться, бо ваша нагорода велика в небі. Так само бо поводилися з пророками батьки їхні.

<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>

<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>

<p>* * *
<p><b>2 Тм. 3, 1–9. «За останніх днів настануть скрутні часи, бо люди будуть самолюби, грошолюби, зарозумілі, горді, наклепники…»</b>
<p>Бачимо, як невтішно Господь описує останні часи, коли людська віра охолоне, коли навколо виникатимуть різні ідеології, загострюватимуться стосунки між людьми, помножаться гріх. Господь вказує, що все це буде, однак, цього не треба боятися. 
<p>Кожна людина робить вибір сама за себе. І які б обставини навколо нас не були, який би вибір не робили інші, які б не панували ідеології, вибір завжди залишається за кожним із нас. 
<p>Якою б не була темрява, але вона ніколи не затьмарить світла свічки, яка світить. <b>Тому, усвідомлюючи недоліки, вади, різноманітні гріхи, які є в суспільстві, ніщо нам не заважає світити святістю нашого життя!</b>
<p>* * *
<p><b>Лк. 20, 45 – 21, 4. «Істинно кажу вам, що ця бідна вдова кинула більш від усіх».</b>
<p>Господь серед інших жертводавців особливо виділяє цю вдову, яка кинула найменше, за людськими мірками, але каже, що її пожертва найбільша. І хоча вдова кинула найменше грошей – дві лепти, – вона віддала все, чим володіла. У такий спосіб вона принесла Богові цілковито все, а інші, багаті, кидали зі своїх надлишків. 
<p>Тут Євангеліє нагадує, що ми завжди можемо Богові щось дати, наскільки б ми не були бідні. Якщо маємо щире серце й довіру до Нього, то радо будемо жертвувати все, що маємо, заради Його Царства. Водночас Господь не очікує від нас нереальних пожертв, чогось особливого, того, чого в нас немає. <b>Він знає можливості кожного з нас, тому очікує від нас, щоб ми дали йому кожен за своєю спроможністю: чи це пожертва, чи час на Божі справи, чи – що найважливіше – час на спілкування з Ним, а це є молитва! </b>
<p>* * *
<p><b>Преосв. Венедикт, єпископ Львівський</b>