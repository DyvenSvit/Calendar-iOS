<p>Травень 8 (25) Неділя</p>
<p><i>Неділя 2-га після Пасхи. Томина. Антипасха. Єв. 1.</i></p>
<p><b>† Св. ап. і єв. Марка.</b></p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><i>Перший антифон воскресний</i></p>

<p>Воскликніте Господові, вся земля*, співайте ж імені його, віддайте славу хвалі його.</p>

<p>Молитвами Богородиці, Спасе, спаси нас.</p>

<p>Скажіте Богові: Як страшні діла твої*, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p>Вся земля нехай поклониться Тобі, і співає Тобі,* нехай же співає імені твоєму всевишній.</p>

<p><i>(Якщо скорочується Літургію, перейди до</i> Єдинородний Сину<i>)</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон</i></p>

<p>Прийдіте, возрадуємося Господеві, воскликніть Богу, Спасителеві нашому.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь і цар великий по всій землі*</p>

<p>Спаси нас, Сину Божий:</p>

<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>

<p><i>Тропар, глас 3:</i> У верховного Петра Ти навчався,* апостолом Христовим був Ти і, як сонце, засяяв Ти країнам:* олександрійцям був Ти прикрасою, блаженний,* Єгипет від лести через Тебе звільнився,* євангельським твоїм ученням просвітив Ти все, як світло, стовпе церковний.* Ради цього, пам’ять твою вшановуючи, світло празнуємо, Марку богогласний.* Моли Бога, що Його Ти благовістиш,* щоб прогрішень відпущення подав душам нашим.</p>

<p>Слава: <i>Кондак, глас 2:</i> З висоти прийнявши благодать Духа, розрушив Ти красномовні видумки, апостоле,* і, всі народи зловивши, Марку всеславний, Твоєму Владиці Ти привів,* проповідуючи божественне Євангеліє.</p>

<p>І нині: <i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>

<p><i>Прокімен, глас 3:</i> Великий Господь наш і велика сила Його, і розумові Його немає міри <i>(Пс. 146,5).</i></p>

<p><i>Стих:</i> Хваліте Господа, бо благий псалом, Богові нашому нехай солодке буде хваління <i>(Пс. 146,1).</i></p>

<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>

<p><i>Апостол: </i></p>
<p><i> Ряд.:</i>
<p><b>Діяння Апостолів 5:12-20</b><p>
<i> 12</i> Руками апостолів робилося багато знаків і чудес у народі. Усі вони перебували однодушно у притворі Соломона,
<i> 13</i> і ніхто сторонній не насмілювався до них пристати; однак народ хвалив їх вельми.
<i> 14</i> Віруючих дедалі більше й більше приставало до Господа, сила жінок і чоловіків;
<i> 15</i> так, що й на вулиці виносили недужих і клали на постелях і на ліжках, щоб, як ітиме Петро, бодай тінь його на когонебудь з них упала.
<i> 16</i> Сила людей збиралась навіть з довколишніх міст Єрусалиму, несучи хворих та тих, що їх мучили нечисті духи, і вони всі видужували.
<i> 17</i> Устав тоді первосвященик і всі ті, що були з ним, - то була секта садукеїв, - і, повні заздрощів,
<i> 18</i> наклали руки на апостолів і вкинули їх до громадської в'язниці.
<i> 19</i> Але вночі ангел Господень відчинив двері в'язниці й, вивівши їх, мовив:
<i> 20</i> «Ідіть і, ставши в храмі, говоріть до народу всі слова життя цього.»
<p><i> Ап.:</i>
<p><b>Перше послання Апостола Петра 5:6-14</b><p>
<i> 6</i> Смиріться, отже, під могутньою Божою рукою, щоб він підняв вас угору своєчасно.
<i> 7</i> Усяку журбу вашу покладіть на нього, бо він піклується про вас.
<i> 8</i> Будьте тверезі і чувайте! Противник ваш, диявол, ходить навколо вас, як лев ревучий, шукаючи, кого б пожерти.
<i> 9</i> Противтеся йому, сильні вірою, відаючи, що таких самих страждань зазнають і брати ваші скрізь по світі.
<i> 10</i> А Бог усякої благодаті, що вас покликав до вічної своєї слави у Христі, він сам, коли постраждаєте трохи, вас удосконалить, утвердить, зміцнить, утривалить.
<i> 11</i> Йому слава й сила по віки вічні! Амінь.
<i> 12</i> Пишу вам це коротко через Сильвана, вірного, як гадаю, брата, закликаючи і свідчивши вам, що це правдива благодать Божа, та, в якій стоїте.
<i> 13</i> Вітає вас Церква, що у Вавилоні, вибрана з вами, і Марко, мій син.
<i> 14</i> Вітайте один одного цілунком любови. Мир вам усім, що у Христі!

<p><i>Алилуя, глас 8:</i> Прийдіте, возрадуємося Господеві, воскликнім Богу, Спасителеві нашому <i>(Пс. 94,1).</i></p>

<p><i>Стих:</i> Бо Бог – великий Господь і цар великий по всій землі <i>(Пс. 94,3)</i></p>

<p><i>Стих:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>

<p><i>Стих:</i> Бог прославлюваний на раді святих <i>(Пс. 88,8).</i></p>

<p><i>Євангеліє: </i></p> 
<p><i> Ряд.:</i>
<p><b>Євангелія від Йоана 20:19-31</b><p>
<i> 19</i> А як звечоріло, того самого дня, першого в тижні, - а двері ж були замкнені там, де перебували учні: страхались бо юдеїв, - увіходить Ісус, став посередині та й каже їм: «Мир вам!»
<i> 20</i> Це промовивши, показав їм руки й бік. І врадувались учні, побачивши Господа.
<i> 21</i> І ще раз Ісус їм каже: «Мир вам!» Як мене послав Отець, так я посилаю вас.»
<i> 22</i> Це промовивши, дихнув на них і каже їм: «Прийміть Духа Святого!
<i> 23</i> Кому відпустите гріхи - відпустяться їм, кому ж затримаєте - затримаються.»
<i> 24</i> Тома ж, один з дванадцятьох, на прізвисько Близнюк, не був з ними, коли то прийшов був Ісус.
<i> 25</i> Тож повідали йому інші учні: «Ми Господа бачили.» Та він відрік: «Якщо не побачу на його руках знаків від цвяхів і не вкладу свого пальця у місце, де були цвяхи, а й руки моєї не вкладу в бік його, - не повірю!»
<i> 26</i> По вісьмох днях знову були вдома його учні, а й Тома з ними. І ввіходить Ісус, - а двері були замкнені! - стає посередині та й каже: «Мир вам!»
<i> 27</i> А тоді промовляє до Томи: «Подай сюди твій палець і глянь на мої руки. І руку твою простягни і вклади її у бік мій. Та й не будь невіруючий, - а віруючий!»
<i> 28</i> І відказав Тома, мовивши до нього: «Господь мій і Бог мій!»
<i> 29</i> І каже йому Ісус: «Побачив мене, то й віруєш. Щасливі ті, які, не бачивши, увірували!»
<i> 30</i> Ще й інші численні чудеса, що їх не списано у цій книзі, вчинив Ісус на очу своїх учнів.
<i> 31</i> А ції - списано, щоб увірували ви, що Ісус - Христос, Син Божий, а вірувавши, - щоб мали життя в його ім'я.
<p><i> Ап.:</i>
<p><b>Євангелія від Марка 6:7-13</b><p>
<i> 7</i> І покликав дванадцятьох і заходився їх посилати по двох, даючи їм владу над нечистими духами.
<i> 8</i> І наказав їм, щоб нічого не брали на дорогу, крім палиці самої, - ні хліба, ні торбини, ані грошей у гаманець;
<i> 9</i> щоб обувались у сандалі й не вдягались у дві одежі.
<i> 10</i> І говорив їм: &quot;До якого б дому ви тільки зайшли, там перебувайте, аж поки не вийдете звідти.
<i> 11</i> А коли в якомусь місці вас не приймуть і не слухатимуть вас, то, виходивши звідтіль, обтрусіть порох із ваших підошов - на свідоцтво їм.&quot;
<i> 12</i> Вони, вийшовши, проповідували покаяння,
<i> 13</i> і виганяли численних бісів, а й намащували олією чимало хворих та оздоровлювали.

<p><i>Замість</i> Достойно, <i>приспів:</i> Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>

<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>

<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> </p>

<p>На всю землю вийшло вістування їх і до кінців вселенної глаголи їх <i>(Пс. 18,5)</i>. Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню.</p>

<p>* * *
<p><b>Ді. 5, 12–20. «Усі вони перебували однодушно»</b>
<p>Коли придивимось до нашого життя, бачимо, як нам часто бракує цієї однодушності, однодумності. Щоб бути однодумцями з іншими, треба часто вміти вислухати іншу людину і не раз визнавати чиюсь правоту і свої помилки. Ми ж частіше претендуємо на те, що наша думка правильна, не слухаючи іншого? Будь-яка думка завжди суб’єктивна, така, що зазнала впливу обставин, виховання, темпераменту…. 
<p>Щоб пізнавати правду, щоб бачити щось об’єктивно, дуже важливо дивитись з різних сторін, з різних позицій, з різних середовищ. І саме це завжди збагачує нас, чийсь погляд, чийсь підхід чи розуміння. Тому не біймося інших позицій, інших думок, інших переконань. Вони допомагають нам побачити ситуацію чіткіше, доповнити своє розуміння того, що відбувається. І в цьому полягає однодушність. Не у тому, що всі починають думати однаково, а в тому, що єдність урізноманітнює. <b>Коли ми сприймаємо одні одних, то все більше доходимо до цієї правди, якою є Господь. І в цій Божій правді всі ми стаємо однодумні, однодушні та єдині! </b>
<p>* * *
<p><b>Йо. 20, 19-31. «Господь мій і Бог мій!»</b>
<p>Коли чуємо Євангеліє про Тому, то одразу, майже автоматично, наче осуджуємо його. Навіть маємо певний «титул», яким його називаємо, – Невіруючий Тома. Однак питання не в тому, чи Тома був віруючий чи невіруючий, – це був лише один момент його життя. В іншу мить він визнає свого Спасителя Господом і Богом. Але ця ситуація показує, що Тома був правдивий перед Богом. Він у силу свого розуміння, в силу ситуації, в якій опинився, бо не був з апостолами, засумнівався і висловив те, що мав на серці. І саме ця правдивість була важлива. 
<p>Господь очікує від нас, щоб ми не грали ролі. Адже Тома міг легко погодитися з тим, що сказали апостоли, прийняти їхню думку, але він не побоявся сказати те, що насправді думав. 
<p>Це дуже важливо для нас – не грати ролі! Висловлювати Богові те, що переживаємо. Саме тоді Бог явить нам те, що потрібне, аби ми могли сказати, як Тома: «Господь мій і Бог мій!» Ці слова виявляють, що Тома носив у собі віру в те, ким є Христос, – Господом і Богом. Тому не біймося жити в правді перед Богом! <b>Бог хоче, щоб ми жили в правді, бо лише тоді Він може прийти до нас і промовити!</b>
<p>* * *
<p><b>Преосв. Венедикт, єпископ Львівський</b>