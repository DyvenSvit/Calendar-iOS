<p>Травень 25 (12) Середа</p>
<p>Преполовення П’ятидесятниці. </p>
<p>Свв. отців Епіфанія, єп. Кипрського, і Германа, патр. Царгородського.</p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><i>Перший антифон воскресний</i></p>

<p>Воскликніте Господові, вся земля*, співайте ж імені його, віддайте славу хвалі його.</p>

<p>Молитвами Богородиці, Спасе, спаси нас.</p>

<p>Скажіте Богові: Як страшні діла твої*, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p>Вся земля нехай поклониться Тобі, і співає Тобі,* нехай же співає імені твоєму всевишній.</p>

<p><i> (Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон воскресний</i></p>

<p>Прийдіте, возрадуємося Господеві,* воскликніть Богу, Спасителеві нашому.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням* і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь* і цар великий по всій землі*</p>

<p>Спаси нас, Сину Божий:</p>

<p><i>Тропар, глас 8:</i> В переполовення празника спраглу душу мою благочестя напій водами, * до всіх бо, Спасе, закликав Ти: * Спраглий нехай гряде до мене і нехай п’є. * Джерело життя нашого, Христе Боже, слава Тобі.</p>

<p>Слава, і нині: <i>Кондак, глас 4:</i> В переполовення законного празника, всіх Творче і Владико, * до предстоящих глаголив Ти, Христе Боже: * Прийдіть і зачерпніть воду безсмертя. * Тому до Тебе припадаємо і вірно кличемо: * Щедроти Твої даруй нам, * бо Ти є джерело життя нашого.</p>

<p><i>Прокімен, глас 3:</i> Великий Господь наш і велика сила Його, і розумові Його немає міри <i>(Пс. 146,5).</i></p>

<p><i>Стих:</i> Хваліте Господа, бо благий псалом, Богові нашому нехай солодке буде хваління <i>(Пс. 146,1).</i></p>

<p><i>Апостол: </i></p>
<p><b>Діяння Апостолів 14:6-18</b><p>
<i> 6</i> вони, збагнувши це, втекли в міста Лікаонські, Лістру та Дербу й околицю,
<i> 7</i> і там звіщали Євангелію.
<i> 8</i> У Лістрі сидів один чоловік, недужий на ноги, кульгавий від утроби матері своєї, який не ходив ніколи.
<i> 9</i> Він слухав, як Павло говорив; глянувши на нього пильно і, побачивши, що він мав віру, щоб спастися,
<i> 10</i> сказав голосом великим: «Устань на твої ноги просто!» Той скочив і почав ходити.
<i> 11</i> Як же народ побачив, що Павло зробив, підняв свій голос, гукаючи по-лікаонському: «Боги в людській подобі зійшли до нас.»
<i> 12</i> І назвали Варнаву Зевсом, а Павла Гермесом, бо цей мав провід у слові.
<i> 13</i> І от жрець Зевса, що перед містом, привів до брами биків з вінками й хотів разом з народом принести жертву.
<i> 14</i> Довідавшись про це апостоли, Варнава та Павло, роздерли на собі одежу й кинулись між народ, кричачи:
<i> 15</i> «Люди добрі, що це ви робите? Таж і ми такі самі, як ви, люди, що проповідуємо вам, щоб ви від цих марнот навернулись до живого Бога, який створив небо й землю, і море, й усе, що є в них,
<i> 16</i> який за минулих поколінь дозволяв усім народам ходити своїми шляхами,
<i> 17</i> хоч і не лишив себе без усякого свідоцтва, добро творячи, даючи вам з неба дощ та врожайні пори, сповняючи харчами й радощами серця ваші!»
<i> 18</i> Таке кажучи, ледве народ спинили, щоб не приносили їм жертви.

<p><i>Алилуя, глас 1:</i> Пом’яни соньм Твій, що його придбав Ти іздавна <i>(Пс. 73,2).</i></p>

<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>

<p><i>Євангеліє: </i></p>
<p><b>Євангелія від Йоана 7:14-30</b><p>
<i> 14</i> А як уже настала середина свята, увійшов Ісус у храм і почав навчати.
<i> 15</i> І дивувались юдеї, примовлявши: «Як він знає Писання, не вчившися.»
<i> 16</i> А Ісус озвався і мовив до них: «Моя наука не моя, а того, хто послав мене.
<i> 17</i> Якщо хтось бажає його волю чинити, то і взнає він, чи наука ота від Бога, а чи я промовляю сам від себе.
<i> 18</i> Хто говорить сам від себе, той слави власної шукає. Хто ж того слави шукає, який послав його, той правдивий, і немає неправди в ньому.
<i> 19</i> Хіба не дав вам Мойсей закону? А ніхто з вас закон не виконує! Чого бажаєте мене вбити?»
<i> 20</i> Озвався народ: «Чи ти навіжений? Хто тебе вбити бажає?»
<i> 21</i> А Ісус їм у відповідь: «Одне зробив я діло, і ви всі дивуєтесь.
<i> 22</i> Тим то дав вам Мойсей обрізання, - воно й не від Мойсея, лише від предків, - і ви обрізуєте чоловіка в суботу.
<i> 23</i> Чоловік приймає обрізання в суботу, щоб не був закон Мойсея порушений, - ви ж нарікаєте на мене, що я в суботу цілу людину здоровою вчинив!
<i> 24</i> Не судіте з вигляду зовнішнього - судіте справедливим судом!»
<i> 25</i> Казали отож деякі з єрусалимлян: «Чи не той це, що бажають його вбити?
<i> 26</i> Ось він говорить явно, і йому нічого не кажуть. Невже старшина і справді визнала, що він Христос?
<i> 27</i> Та ми про нього знаємо, звідкіля він. А Христос коли прийде, то ніхто не знатиме, звідки він.»
<i> 28</i> Отож Ісус промовив голосно, навчаючи у святині: «І мене знаєте, і знаєте, звідкіля я. Однак прийшов я не від себе самого, правдивий же той, хто послав мене, - а того ви не знаєте.
<i> 29</i> Я ж його знаю, бо я від нього, і він мене послав.»
<i> 30</i> Тим то й хотіли вони схопити його. Та ніхто не наклав рук на нього - не настала бо ще його година.

<p><i>Замість </i>Достойно, <i>ірмос, глас 8:</i> Чуже матерям дівство і чудне дівам дітородження. На Тобі, Богородице, обоє довершилося. Тому Тебе ми, всі племена землі, безустанно величаємо.</p>

<p><i>Причасний:</i> Хто їсть Мою плоть і п’є Мою кров, у Мені перебуває і Я – в ньому, сказав Господь <i>(Йо. 6,56).</i> Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню</p>

<p>* * *
<p><b>Ді. 14, 6–18. «Глянувши на нього пильно і побачивши, що він має віру щоб спастися»</b>
<p>Апостол Павло, сповнений Духом Святим, міг пізнавати й бачити тих людей, які так само, як і він, жили в Господі. І він побачив особу, яка була готова, мала віру, щоб спастися. 
<p>Можемо сказати, що подібно у нашому житті діє Бог. Коли бачить нашу віру, нашу готовність і здатність прийняти Його дар, Його заклик, одразу дає нам за нашою вірою. І якщо наша віра зростає, ми отримуємо від Господа все, можна сказати, автоматично й одразу усе те, чого ми потребуємо. <b>Вірмо, відкриваймося на Божу дію, будьмо такими, якими Він нас передбачив і створив!</b>
<p>* * *
<p><b>Йо. 7, 14-30. «Хто говорить сам від себе, той слави власної шукає».</b>
<p>Зазвичай ми приймаємо ті чи інші рішення в нашому житті на основі свого людського досвіду, людського розуміння. Кожен живе так, а не інакше залежно від того, які мав чи має виховання, труднощі. Саме тому між нами багато конфліктів, непорозумінь, бо кожен бачить ті чи інші життєві ситуації по-своєму. 
<p><b>Що більше ми будемо наближатися до Бога, то все більше між нами будуть зникати непорозуміння, то об’єктивніше будемо підходити до тих чи інших ситуацій і швидше приймати адекватні рішення</b>. Бо лише в Господі ми пізнаємо все в повноті. 
<p>У світлі Божої правди пізнаємо, як маємо ставитися до інших. І з цього випливає дуже важлива річ. Духовне життя не є чимось таким, що відбуваються саме по собі, духовне життя – це фундамент для всього іншого. Як каже св. Августин: «Коли Бог є на першому місці, то все на відповідних місцях». Коли я налагодив стосунки з Господом, то все інше в моїх стосунках з ближніми, у моїй праці, у моєму бізнесі теж зумію налагодити. <b>Будьмо свідомі, що час, «відведений» на Бога, – молитва, сповідь чи святе Причастя – принесе сторицею плоди в усіх ділянках нашого людського життя.</b>
<p>* * *
<p><b>Преосв. Венедикт, єпископ Львівський</b>