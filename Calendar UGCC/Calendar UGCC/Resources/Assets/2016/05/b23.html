<p>Травень 23 (10) Понеділок</p>
<p>Тиждень 4-ий після Пасхи.</p>
<p><b>† Св. ап. Симона Зилота.</b></p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><i>Перший антифон воскресний</i></p>

<p>Воскликніте Господові, вся земля*, співайте ж імені його, віддайте славу хвалі його.</p>

<p>Молитвами Богородиці, Спасе, спаси нас.</p>

<p>Скажіте Богові: Як страшні діла твої*, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p>Вся земля нехай поклониться Тобі, і співає Тобі,* нехай же співає імені твоєму всевишній.</p>

<p><i> (Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон воскресний</i></p>

<p>Прийдіте, возрадуємося Господеві,* воскликніть Богу, Спасителеві нашому.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням* і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь* і цар великий по всій землі*</p>

<p>Спаси нас, Сину Божий:</p>

<p><i>Тропар воскресний, глас 3:</i> Нехай веселяться небеснії, нехай радуються земнії, * бо сотворив владу рукою Своєю Господь, * подолав смертю смерть, первенцем мертвих став, * з безодні ада ізбавив нас і подав світові велику милість.</p>

<p><i>Тропар, глас 3:</i> Апостоле святий Симоне, * моли милостивого Бога, * щоб відпущення прогрішень подав душам нашим.</p>

<p>Слава: <i>Кондак, глас 2:</i> У похвалі всі ублажім Симона богомовного, * що ясно поклав премудрости учення в душах благочестивих, * бо престолові слави нині пристоїть і з безплотними веселиться, * молячися неперестанно за всіх нас.</p>

<p>I нині: <i>Кондак Пасхи, глас 8:</i> Хоч і у гріб зійшов Ти, Безсмертний, * та адову зруйнував Ти силу, * і воскрес єси як переможець, Христе Боже, * жінкам-мироносицям звістивши: Радуйтеся, * і Твоїм апостолам * мир даруєш, * падшим подаєш воскресення.</p>

<p><i>Прокімен, глас 1:</i> Будь, Господи, милість Твоя на нас, бо уповали ми на Тебе <i>(Пс. 32,22).</i></p>

<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>

<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>

<p><i>Апостол</i>:
<p><i> Ряд.:</i>
<p><b>Діяння Апостолів 10:1-16</b><p>
<i> 1</i> А був у Кесарії один чоловік на ім'я Корнилій, сотник, з полку, що звався італійським,
<i> 2</i> побожний і богобоязливий з усім своїм домом; він чинив народові великі милостині й завжди Богові молився.
<i> 3</i> Бачив він - десь коло дев'ятої години дня - ясно у видінні ангела Божого, що ввійшов до нього та йому мовив: «Корнилію!»
<i> 4</i> Той видивився на нього і, переляканий, озвався: «Що, Господи?» А він сказав до нього: «Твої молитви і твої милостині піднялись перед Богом, і він згадав про тебе.
<i> 5</i> Пошли ж тепер людей у Яффу і приведи Симона, що зветься Петром.
<i> 6</i> Він гостює в одного гарбаря Симона, що має дім край моря.»
<i> 7</i> І коли ангел, що говорив до нього, відійшов, Корнилій покликав двох із своїх домових слуг та побожного воїна з тих, що стало з ним перебували,
<i> 8</i> і, розповівши їм усе, послав їх у Яффу.
<i> 9</i> Другого ж дня, як ті були в дорозі й наближалися до міста, Петро зійшов на крівлю помолитись коло шостої години.
<i> 10</i> Він зголоднів і захотілося йому їсти. І от, як йому готували, найшов захват на нього:
<i> 11</i> бачить він небо відкрите, а з нього сходить якась річ, неначе скатерка велика, прив'язана чотирма кінцями, і спускається на землю.
<i> 12</i> Були ж у ній всякі чотириногі, плазуни земні й небесні птиці.
<i> 13</i> І пролунав до нього голос: «Устань, Петре, заколи і їж!»
<i> 14</i> Петро ж відповів: «Ніколи, Господи, бо я ніколи не їв нічого поганого й нечистого.»
<i> 15</i> І знову, вдруге, залунав голос до нього: «Що Бог очистив, ти не погань.»
<i> 16</i> Це сталося тричі, і зараз же річ ота піднялась на небо.
<p><i> Ап.:</i>
<p><b>Перше послання до Корінтян 4:9-16</b><p>
<i> 9</i> Мені бо так здається, що Бог поставив нас, апостолів, останніми, немов призначених на страту; ми бо стали видовищем і світові, й ангелам, і людям.
<i> 10</i> Ми нерозумні Христа ради, ви ж у Христі розумні; ми немічні, ви ж - міцні; ви славні, ми ж без чести.
<i> 11</i> До сього часу ми голодуємо і спраглі і нагі; нас б'ють, і ми скитаємось.
<i> 12</i> Ми трудимося, працюючи власними руками; нас ображають, а ми благословляємо; нас гонять, а ми терпимо;
<i> 13</i> нас ганьблять, а ми з любов'ю відзиваємося; ми мов те сміття світу стали, покидьки всіх аж досі.
<i> 14</i> Не щоб осоромити вас я це пишу, але щоб як дітей моїх улюблених навести на розум.
<i> 15</i> Бо хоч би ви мали тисячі учителів у Христі, та батьків не багато; бо я вас породив через Євангелію в Христі Ісусі.
<i> 16</i> Отож благаю вас: Будьте моїми послідовниками.

<p><i>Алилуя, глас 5:</i> Милості Твої, Господи, повік оспівуватиму, з роду в рід <i>(Пс. 88,2).</i></p>

<p><i>Стих:</i> Бо сказав Ти: Повік милість збудується <i>(Пс. 88,3).</i></p>

<p><i>Стих:</i> Ісповідять небеса чуда Твої, Господи, і істину Твою в церкві святих <i>(Пс.88,6).</i></p>

<p><i>Стих:</i> Бог, прославлюваний на раді святих, великий і страшний є над усіма, що довкола Нього <i>(Пс. 88,8).</i></p>

<p><i>Євангеліє: </i></p>
<p><i> Ряд.:</i>
<p><b>Євангелія від Йоана 6:56-69</b><p>
<i> 56</i> Хто споживає тіло моє і кров мою п'є, той у мені перебуває, а я - в ньому.
<i> 57</i> Як мене Отець живий послав, і я Отцем живу, так і той хто споживає мене, житиме мною.
<i> 58</i> Це й хліб, що зійшов з неба. Не як ото манну їли батьки ваші, а померли: хто цей хліб споживатиме, той повіки житиме.»
<i> 59</i> Те говорив він, коли навчав у Капернаумі, у синагозі.
<i> 60</i> Почувши це, багато з-поміж його учнів говорили: «Жорстока ця мова! Хто може її слухати?»
<i> 61</i> Ісус же, знавши в собі. що учні його обурюються з того приводу, мовив до них: «Чи вводить вас теє у спокусу?
<i> 62</i> А коли побачите, як Син Чоловічий зноситиметься туди, де був спочатку, - що тоді?
<i> 63</i> Оживлює дух, тіло ж не допомагає ні в чому. Дух - ті слова що їх я вимовив до вас, вони й життя.
<i> 64</i> Деякі з вас, однак, не вірують.» Ісус бо знав від самого початку, хто ті, які не вірують, і хто той, що зрадить його.
<i> 65</i> Тож додав: «Ось чому я сказав вам, що ніхто не спроможен прийти до мене, коли йому того не буде дано Отцем.»
<i> 66</i> Від того часу численні з-поміж його учнів відступилися від нього і більше з ним не ходили.
<i> 67</i> Тоді мовив Ісус до дванадцятьох: «Невже й ви бажаєте відступитися?»
<i> 68</i> Але озвався до нього Симон Петро: «Господи, а до кого ж іти нам? Це ж у тебе - слова життя вічного!
<i> 69</i> Ми й увірували й спізнали, що ти - Божий Святий.»
<p><i> Ап.:</i>
<p><b>Євангелія від Матея 13:54-58</b><p>
<i> 54</i> Прибувши в свою батьківщину, він навчав їх у їхній синагозі, так що вони дивувалися і говорили: “Звідкіля в нього ця мудрість і сила чудодійна?
<i> 55</i> Хіба він не син теслі? Хіба не його мати зветься Марія, а його брати: Яків, Йосиф, Симон та Юда?
<i> 56</i> І його сестри хіба не всі між нами? Звідки ж воно йому це все?”
<i> 57</i> І вони брали йому це за зле. Ісус же сказав їм: “Пророк не має пошани лише в своїй батьківщині та в себе вдома.”
<i> 58</i> І не зробив там багато чуд з-за їхньої невіри.

<p><i>Замість </i>Достойно: Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>

<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>

<p><i>Причасний:</i> Тіло Христове прийміть, джерела безсмертного споживіть.</p>

<p>На всю землю вийшло вістування їх і до кінців вселенної глаголи їх <i>(Пс. 18,5 ).</i> Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню.</p>

<p>* * *
<p><b>Ді. 10, 1–16. «Що Бог очистив, ти не погань»</b>
<p>Що для нас означає смерть і воскресення Христа – Бог визволив від диявольського полону кожну людину і Всесвіт. Усе тепер належить Богові, але ми маємо це розуміти і цим жити, як вільні, як Його спадкоємці. Диявол хіба обманом і спокусою може нас відводити від Бога, але ніхто і ніщо саме собою не може бути віддалене від Господа, бо Бог уже викупив нас від неволі гріха. 
<p>Які б трудні ситуації ми не переживали, якими б складними й непростими були обставини для нас, які б не мали падіння, повсякчас пам’ятаймо, що Господь уже все і всіх відкупив. Бог уже все очистив, Йому все належить. <b>І наша віра, покладання на Бога, життя в Його авторитеті дасть нам силу проходити через нелегкі обставини нашого життя. </b>
<p>* * *
<p><b>Йо. 6, 56-69. «Господи, а до кого ж іти нам? Це ж у Тебе – слова життя вічного!»</b>
<p>Ми називаємо себе людьми віруючими, бо, як нам видається, віруємо в Бога, ходимо до храму, сповідаємося, причащаємося, молимося. Але коли придивитися до нашого щоденного життя, до наших щоденних обов’язків, де наша віра мала б виявлятися, стає очевидним, як мало ми живемо Богом. Приймаємо рішення на основі свого людського досвіду і вміння, своїх підходів, своїх критеріїв. Не маємо глибокого розуміння, що Христос – це джерело життя, що в Христа є життя вічне. 
<p>Маємо більше відкривати для себе й розуміти, що Христос Господь – альфа і омега, початок і кінець, що в Ньому здобуваємо повноту всього. <b>Тому відповідь на всі питання – початок і кінець нашого життя: завжди й повсякчас шукати Бога, бути з Богом і діяти в Бозі. </b>
<p>* * *
<p><b>Преосв. Венедикт, єпископ Львівський</b>