<p>Понеділок</p>

<p>23 (10) Тиждень 4-ий після Пасхи.</p>

<p><b>† Св. ап. Симона Зилота.</b></p>

<h2 align="center" ><b>УТРЕНЯ</b></h2>

<p><i>Священик одягає на рясу епітрахиль, попередньо поблагословивши його, мовить молитву кадила: </i>Кадило Тобі приносимо, Христе Боже наш як приємний запах духовний, Ти ж його прийми в пренебесний і мисленний Твій жертовник і зішли нам благодать Пресвятого Твого Духа<i>, бере кадильницю, кадить престіл від чотирьох боків, запрестольну ікону та інші ікони святилища. Відтак виходить зі святилища північними дверми, приходить перед св. двері і, вклонившись, кадить ікони південної частини іконостасу, починаючи від образа Спасителя, ікони північної частини, починаючи від ікони Богородиці, потім – хори, правий та лівий. Людей кадить або з солеї, входить південними дверми у святилище, стає перед св. трапезою і виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>

<p><i>Вірні:</i> Амінь.</p>

<p>Слава во вишніх Богу, і на землі мир,* в людях благовоління <i>(3 р.).</i></p>

<p>Господи, губи мої відкрий,* і уста мої сповістять хвалу твою<i> (2 р.).</i></p>

<p><i>Під час читання шестипсалмія священик, стоячи перед св. трапезою, починає мовити утренні молитви.</i></p>

<h3 align="center" ><b><i>Шестипсалм'я</i></b></h3>

<p><b>Псалом 3 </b><i>(У понеділок)</i></p>

<p>О Господи, як багато моїх ворогів,* багато їх повстало проти мене.</p>

<p>Багато тих, що мені кажуть:* «Нема йому спасіння в Бозі».</p>

<p>Але ти, Господи, щит мій навколо мене,* ти моя слава, підносиш голову мою вгору.</p>

<p>Я голосно візвав до Господа,* і він вислухав мене з гори святої своєї.</p>

<p>Я ліг собі й заснув, і пробудився,* бо Господь мене зберігає.</p>

<p>Я не боюся безлічі людей,* що навколо мене обсіли.</p>

<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>

<p>У Господа спасіння,* і на твій народ – благословення твоє.</p>

<p><b>Псалом 37 </b><i>(У вівторок)</i></p>

<p>О Господи, не докоряй мені в твоїм гніві,* і не карай мене в твоїм обуренні.</p>

<p>Бо твої стріли мене прошили,* і рука твоя спустилася на мене.</p>

<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>

<p>Бо мої провини голову мою перевищили,* немов важкий тягар, що тяжить над мою силу.</p>

<p>Смердять, загнивши, мої рани,* задля мого нерозуму.</p>

<p>Принижений, зігнувсь я вельми,* повсякденно сумний ходжу я.</p>

<p>Бо нутро моє повне жару,* і здорового нема нічого на моїм тілі.</p>

<p>Зомлів я, розбитий понад міру,* і скиглю від стогону серця мого.</p>

<p>О Господи, перед тобою все моє бажання,* і стогін мій від тебе не скритий.</p>

<p>Серце моє розколотилось, сила мене полишила,* і навіть очей моїх світло, – і того вже нема в мене.</p>

<p>Друзі мої та приятелі далекі від моєї рани,* і родичі мої стоять оподаль.</p>

<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>

<p>Я, немов глухий, не чую,* і як німий, що уст своїх не відкриває.</p>

<p>Я став, немов людина, що не чує,* в устах якої одвіту немає.</p>

<p>На тебе бо, о Господи, я уповаю,* ти вислухаєш мене, Господи, мій Боже.</p>

<p>Кажу бо: Нехай не втішаються наді мною, як захитається моя нога,* нехай не несуться проти мене.</p>

<p>Я бо ось-ось уже маю впасти,* і біль мій передо мною завжди.</p>

<p>Я бо провину мою визнаю,* і гріхом моїм журюся.</p>

<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>

<p>І ті, що злом оддячують за добро,* вони проти мене, бо я про добро дбаю.</p>

<p>Не покидай мене, о Господи,* не віддаляйся від мене, мій Боже.</p>

<p>Поспіши мені на допомогу,* Господи, моє спасіння.</p>

<p><b>Псалом 62 </b><i>(У середу)</i></p>

<p>Боже, ти Бог мій!* Тебе шукаю пильно.</p>

<p>Тебе душа моя прагне,* тебе бажає тіло моє в землі сухій, спраглій і безводній.</p>

<p>Отак і я у святині тебе виглядаю:* побачити силу твою й твою славу.</p>

<p>Бо твоя милість ліпша від життя,* уста мої славитимуть тебе.</p>

<p>Отак буду тебе хвалити поки життя мого,* у твоїм імені здійматиму мої руки.</p>

<p>Душа моя насититься, немов туком та оливою,* уста мої веселим голосом хвалитимуть тебе.</p>

<p>Коли згадаю на моїй постелі тебе,* під час нічних чувань розмишлятиму про тебе.</p>

<p>Бо ти прийшов мені на допомогу,* і в тіні крил твоїх я ликуватиму.</p>

<p>Душа моя до тебе лине,* мене підтримує твоя правиця.</p>

<p>Ті ж, які чигають на мою душу,* зійдуть у безодні підземні.</p>

<p>Їх віддадуть мечеві на поталу,* вони шакалів здобиччю стануть.</p>

<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>

<p>Слава Отцю, і Сину, і Святому Духові, і нині і повсякчас, і на віки віків. Амінь.</p>

<p>Алилуя, алилуя, алилуя, слава Тобі, Боже. <i>(3 р. без поклонів)</i>. </p>

<p>Господи, помилуй. <i>(3 р.)</i>. Слава, і нині:</p>

<p><i>Після трьох перших псалмів виходить північними дверми і, ставши перед св. дверми, продовжує мовити утренні молитви.</i></p>

<p><b> Псалом 87 </b><i>(У четвер)</i></p>

<p>Господи, Боже мого спасіння,* я вдень кличу, і вночі перед тобою скаржусь.</p>

<p>Нехай прийде перед твоє обличчя моя молитва!* Прихили своє вухо до мого благання.</p>

<p>Душа бо моя наситилася горем,* і життя моє наблизилося до шеолу.</p>

<p>Мене залічено до тих, що сходять у яму.* Я став як чоловік, що допомоги не має.</p>

<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>

<p>Поклав ти мене в глибоку яму,* у темряву та безодню.</p>

<p>Тяжить на мені твій гнів,* і всіма хвилями твоїми гнітиш мене.</p>

<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>

<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>

<p>Хіба для мертвих робиш чуда?* Хіба то тіні встануть, щоб тебе хвалити?</p>

<p>Хіба звіщатимуть у могилі твою милість,* у пропасті глибокій − твою вірність?</p>

<p>Хіба чуда твої в темряві будуть відомі,* і твоя ласка в землі забуття?</p>

<p>Ось чому, Господи, до тебе я взиваю,* і моя молитва вранці йде тобі назустріч.</p>

<p>Чому, Господи, відкинув ти мою душу,* чому ховаєш своє обличчя від мене?</p>

<p>Я безталанний і конаю змалку,* я перебув страх твій − і умліваю.</p>

<p>Твій палкий гнів пронісся наді мною,* твої страхіття мене погубили.</p>

<p>Увесь час вони оточують мене, мов води,* усі разом мене обступили.</p>

<p>Ти віддалив від мене товариша і друга,* а із знайомих у мене тільки темінь.</p>

<p><b>Псалом 102</b><i>(У п'ятницю)</i></p>

<p>Благослови, душе моя, Господа,* і все нутро моє − його святе ім'я.</p>

<p>Благослови, душе моя, Господа,* і не забувай усіх добродійств його ніколи.</p>

<p>Він прощає всі твої провини,* зціляє всі твої недуги.</p>

<p>Він визволяє життя твоє від ями,* вінчає тебе ласкою і милосердям.</p>

<p>Він насичує твій похилий вік добром,* і оновляється, як орел, твоя юність.</p>

<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>

<p>Милосердний Господь і добрий,* повільний до гніву й вельми милостивий.</p>

<p>Не буде вічно він обурюватися,* і не буде гніватись повіки.</p>

<p>Не за гріхами нашими учинив він із нами,* і не за провинами нашими відплатив він нам.</p>

<p>Бо як високо небо над землею,* така велика його милість над тими, що його бояться.</p>

<p>Він знає з чого ми зліплені,* він пам'ятає, що ми порох.</p>

<p>Чоловік бо – дні його, немов билина,* квітне, і мов квітка в полі.</p>

<p>Потягне над ним вітер, і його немає,* і місце, де він був, його не впізнає вже більше.</p>

<p>Милість же Господня від віку й до віку* над тими, що його бояться.</p>

<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>

<p>Господь на небі утвердив престол свій,* і царство його всім володіє.</p>

<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>

<p>Благословіте Господа, всі його небесні сили,* слуги його, що чините його волю.</p>

<p>Благословіте Господа, усі його твори, по всіх місцях його правління.* Благослови, душе моя, Господа!</p>

<p><b>Псалом 142 </b><i>(У суботу й неділю)</i><b></b></p>

<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>

<p>І не входь у суд із твоїм слугою,* бо ніхто з живих не виправдається перед тобою.</p>

<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>

<p>Дух мій тривожиться в мені* і серце моє жахається в мені всередині.</p>

<p>Я згадую дні давні,* роздумую над усіма вчинками твоїми і над ділами рук твоїх міркую.</p>

<p>До тебе простягаю мої руки;* моя душа, мов спрагла земля, тебе жадає.</p>

<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>

<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>

<p>Спаси мене, Господи, від ворогів моїх* – бо до тебе прибігаю.</p>

<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>

<p>Живи мене, о Господи, імени твого ради,* у справедливості твоїй виведи з скорботи мою душу.</p>

<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>

<p>Слава Отцю, і Сину, і Святому Духові: </p>

<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>

<h3 align="center" ><b>Утренні молитви</b></h3>

<p><i>Під час рецитування псалмів, священик читає потиху перед св. дверми оці молитви:</i></p>

<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>

<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>

<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>

<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>

<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>

<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>

<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>

<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p><i>На кінці шестипсалмія диякон, одягнений у стихар з орарем, виходить північними дверми, віддає священикові шану, стає на своєму звичайному місці та виголошує велику єктенію. Священик відповідає на поклін диякона та, повернувшись південними дверми у святилище, стає перед св. трапезою.</i></p>

<h3 align="center" ><b>Єктенія мирна</b></h3>

<p>В мирі Господеві помолімся.</p>

<p><i>Вірні:</i> Господи, помилуй <i>(за кожним разом)</i>.</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Після єктенії хор співає </i></p>

<h3 align="center" ><b><i>Бог Господь...</i></b><i> (Пс. 117) на глас 3.</i></h3>

<h3><i>Під час співання</i> Бог – Господь <i>диякон мовить стихи і, після малого поклону, повертається південними дверми у святилище.</i></h3>

<p>Бог – Господь, і явився нам; благословен, хто йде в ім'я Господнє.</p>

<p><i>Стих:</i> Прославляйте Господа, бо він добрий, бо милість його вічна.</p>

<p><i>Стих:</i> Вони навколо обступили мене, але я ім'ям Господнім переможу їх.</p>

<p><i>Стих:</i> Я не вмру, а житиму і розказуватиму про діла Господні!</p>

<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>

<p><i>(г. 3):</i> Нехай веселяться небеснії, нехай радуються земнії, * бо сотворив владу рукою Своєю Господь, * подолав смертю смерть, первенцем мертвих став, * з безодні ада ізбавив нас і подав світові велику милість. <i>(2 р.)</i></p>

<p><b>Слава</b>:<i> (г. 3):</i> Апостоле святий <i>Симоне</i>, моли милостивого Бога,* щоб відпущення гріхів подав душам нашим.</p>

<p><b>І нині: </b>Тебе, що стала посередницею спасіння роду нашого,* оспівуємо, Богородице Діво;* бо тілом, яке від тебе прийняв Син твій і Бог наш,* зазнав на хресті страждань* і визволив нас із тління, як Чоловіколюбець.</p>

<p><b></b></p>

<p><i>По тропарях читає читець чергову катизму, після якої диякон перед св. дверми – малу єктенію:</i></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<h3 align="center" ><b><i>І співаємо перший сідальний</i></b></h3>

<p><i>(г. 2): </i>Славний апостол <i>Симон</i>, уловив невірних, як рибу,* і аж до кінців світу навчив кланятися тобі, Христе Боже, з Отцем і Духом.* Ти, єдиний милостивий і чоловіколюбець,* заради нього утверди Церкву твою* і пошли вірним твоє благословення.</p>

<p><b>Слава і нині</b>:<i> (г. 3):</i> Христос із мертвих устав, як начало померлих,* первородний творіння, творець усього, що існує,* він і нашу зотлілу природу обновив у собі.* Тому, смерте, ти вже не пануєш,* бо Владика всіх знищив твою владу.</p>

<p><i>Відтак читець читає другу чергову катизму, диякон – другу малу єктенію: </i></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3 align="center" ><b><i>І співаємо другий сідальний</i></b></h3>

<p><i>(г. 4): </i>Христос, Сонце правди, послав тебе, славний апостоле <i>(ім'я)</i>,* як промінь, щоб ти просвітив усю землю.* Молитвами своїми і божественним невгасним світлом,* ти освітлюєш і просвічуєш усіх,* що з вірою прославляють святу твою пам'ять.</p>

<p><b>Слава і нині</b>: <i>(г. 3, подібний: Красотою твого):</i> Ти, Господи, тілом зазнавши смерти,* припинив смертну гіркоту своїм воскресінням* та й озброїв проти неї людину,* обіцяючи перемогу над первісним прокляттям.* Тож, захиснику життя нашого, Господи, – слава тобі!</p>

<p><i>І співаємо Полієлей</i></p>

<h3 align="center" ><b>Полієлей</b></h3>

<p>Хваліте ім'я Господнє, хваліте, слуги Господні Алилуя<i> (3 р.).</i></p>

<p>Ви, що стоїте у храмі Господнім, у дворах дому Бога нашого. Алилуя <i>(3 р.).</i></p>

<p>Господи, ім'я твоє повіки, і пам'ять твоя, о Господи, від роду й до роду. Алилуя <i>(3 р.).</i></p>

<p>Благословенний Господь із Сіону, що перебуває в Єрусалимі. Алилуя <i>(3 р.).</i></p>

<p>Хваліте Господа, бо він добрий, – алилуя – бо милість його вічна. Алилуя <i>(3 р.).</i></p>

<p>Розстелив землю над водами, – алилуя – бо милість його вічна. Алилуя <i>(3 р.).</i></p>

<p>І визволив від наших гнобителів, – алилуя – бо милість його вічна. Алилуя <i>(3 р.).</i></p>

<p>Прославляйте Бога небесного, – алилуя – бо милість його вічна. Алилуя <i>(3 р.).</i></p>

<p>Після Полієлею співаємо </p>

<p><b>Величання:</b></p>

<p>Величаємо тебе, святий апостоле <i>Симоне</i>,* і вшановуємо страждання і труди твої,* бо ними ти трудився у благовісті Христовій.</p>

<p><i>Стих: По всій землі ти наставив їх князями.</i></p>

<p><i>Стих: Його блискавки освітлюють всесвіт.</i></p>

<p><i>Стих: Господь народові своєму дасть силу і владу. Благословенний Бог.</i></p>

<p><b>Слава і нині</b>:</p>

<p>Алилуя, алилуя, алилуя: Слава тобі, Боже! <i>(3 р.)</i></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо благословилося і прославилося ім’я Твоє Отця, і Сина, і Святого Духа, нині і повсякчас, і на віки вічні.</p>

<p><b>Сідальний</b></p>

<p><i>(г. 8): </i>Неводом божественного слова,* уловив ти духовну рибу* і Богові нашому приніс її в дарі.* Бажаючи ж прийняти на себе Христові рани,* ти став до нього подібним у стражданнях.* Тому, зібравшись нині, Апостоле славний,* шануємо святу твою пам'ять й однодушно виголошуємо:* Моли Христа Бога, щоб дарував прощення гріхів тим,* які з любов'ю славлять святу твою пам'ять.</p>

<p>Степенна пісня Антифон 1 (глас 4)</p>

<p>Від юности моєї вельми воюють зі мною пристрасті,* але ти сам, Спасе мій, захорони мене і спаси.</p>

<p>Ненависники Сіону, ви будете засоромлені Господом,* бо як трава від вогню всохнете.</p>

<p><b>Слава і нині:</b> Кожна душа живиться Святим Духом і чистотою пишається,* і таїнственно просвітлюється єдністю Святої Тройці.</p>

<h3 align="center" ><b>Євангеліє</b></h3>

<p><i>По степенній відчиняються святі двері, а диякон підходить до св. дверей і, дивлячись на людей, виголошує:</i> Будьмо уважні.</p>

<p><i>Священик:</i> Мир всім.</p>

<p><i>Диякон:</i> Премудрість. Будьмо уважні.</p>

<h3 align="center" ><b>Прокімен:</b></h3>

<p><i>Псалом 18 (г. 4)</i></p>

<p>По всій землі залунав їх голос,* на край світу − їхні слова.</p>

<p><i>Стих: Небеса оповідають славу Божу, і діло рук його проголошує твердь небесна.</i></p>

<p><i>Диякон:</i> Господеві помолімся.</p>

<p><i>Вірні:</i> Господи, помилуй.</p>

<p><i>Священик:</i> Бо ти святий єси, Боже наш, і в святині перебуваєш, і ми тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь. </p>

<p><i>Диякон кадить св. трапезу від чотирьох боків та все інше, за звичаєм.</i> <i>Вірні на голос прокімена</i>: Усе, що живе, нехай хвалить Господа.</p>

<p><i>Стих</i>: Хваліте Бога у святині його. </p>

<p><i>Стих</i>: Хваліте його у твердині сили його.</p>

<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей. Диякон:</i> І щоб удостоїтися нам вислухати святого Євангелія, Господа Бога молім.</p>

<p><i>Вірні:</i> Господи, помилуй <i>(3 р.).</i></p>

<p><i>Диякон:</i> Премудрість, прості, вислухаймо святого Євангелія.</p>

<p><i>Священик:</i> Мир всім!</p>

<p><i>Вірні:</i> І духові твоєму.</p>

<p><i>Священик:</i> Від <i>Йоана</i> святого Євангелія читання.</p>

<p><i>Вірні:</i> Слава тобі, Господи, слава тобі.</p>

<p><i>Диякон:</i> Будьмо уважні.</p>

<p><i>Священик сам читає Євангеліє:</i> </p>

<p>Коли ж поснідали, каже Ісус до Симона Петра: «Симоне Йонин! Чи любиш ти мене більш, ніж оці?» – «Так, Господи, – відрікає той йому, – ти знаєш, що люблю тебе». Тож мовить йому: «Паси мої ягнята!» І знову, вдруге каже до нього: «Симоне Йонин! Чи любиш мене?» «Так, Господи, – відвічає йому, – ти знаєш, що люблю тебе». І мовить йому: «Паси мої вівці!» І втретє йому каже: «Симоне Йонин! Чи любиш ти мене?» І засмутився Петро, що аж утретє його питає: «Чи любиш мене», – то й каже йому: «Господи, ти все знаєш, ти знаєш, що тебе люблю!» І каже йому Ісус: «Паси мої вівці! Істинно, істинно говорю тобі: Коли ти молодший був, то підперізувався сам і ходив, куди сам бажав. А як постарієшся, то руки свої простягнеш, і підпереже тебе інший та й поведе, куди ти не схочеш». Сказав же він це, вказуючи, якою то смертю прославить Бога. І промовивши те, сказав йому Ісус: «Іди за мною!» І обернувшись, бачить Петро, що за ним іде учень, що його любив Ісус і що під час вечері схилився йому на груди та й запитав: «Господи, хто той, що тебе зрадить?» Тож побачивши його Петро, каже Ісусові: «Господи, а цей що?» «Якщо я хочу, – відрікає йому Ісус, – щоб залишився він, аж поки я прийду, то яке тобі до того діло? Ти йди за мною!» Отож розповсюдилась чутка серед братів, мовляв, не вмре отой учень. Та не сказав йому Ісус, що не вмре, лише так: «Якщо я хочу, щоб залишився він, аж поки я прийду, то яке тобі до того діло?» Це той учень, який оте свідчить і який оте написав, і знаємо, що його свідчення – правдиве. Є багато ще й іншого, що сподіяв Ісус, – та якби оте все поодинці записати, то, гадаю, і самий світ не змістив би написаних книг. Амінь.<i> (Йо. 67 зач.; 21, 15-25)</i></p>

<p><i>По прочитанні священик цілує згорнену книгу і несе її на середину храму, де кладе на тетрапод, а сам вертається святими дверми у святилище і, зачинивши святі двері, священик скидає з себе фелон.</i></p>

<p><i>Вірні співають </i></p>

<p><b>Воскресіння Христове...</b></p>

<p>Воскресіння Христове бачивши,* поклонімось святому Господу Ісусові,* єдиному безгрішному.* Хресту твоєму поклоняємось, Христе,* і святе воскресіння твоє величаємо і славимо,* бо ти Бог наш,* крім тебе іншого не знаємо,* ім’я твоє призиваємо.* Прийдіть, усі вірні,* поклонімось святому Христовому воскресінню,* це бо прийшла через хрест радість усьому світові.* Завжди благословляючи Господа,* славимо воскресіння його,* бо, розп’яття перетерпівши,* він смертю смерть переміг. <i>(1 р.)</i></p>

<h3 align="center" ><b>Псалом 50</b></h3>

<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p>Обмий мене повнотою з беззаконня мого,* і від гріха мого очисти мене.</p>

<p>Бо беззаконня моє я знаю,* і гріх мій є завжди передо мною.</p>

<p>Проти тебе єдиного я згрішив* і перед тобою зло вчинив;</p>

<p>То й правий ти в словах твоїх* і переможеш, коли будеш судити.</p>

<p>Це бо в беззаконнях я зачатий,* і в гріхах породила мене мати моя.</p>

<p>Це бо істину полюбив єси,* невідоме й таємне мудрости своєї явив ти мені.</p>

<p>Окропи мене іссопом, і очищуся,* обмий мене, і стану біліший від снігу.</p>

<p>Дай мені відчути радість і веселість,* зрадіють кості сокрушені.</p>

<p>Відверни лице твоє від гріхів моїх,* і всі беззаконня мої очисти.</p>

<p>Серце чисте створи в мені, Боже,* і духа правого обнови в нутрі моєму.</p>

<p>Не відкинь мене від лиця твого,* і Духа твого Святого не відійми від мене.</p>

<p>Поверни мені радість спасіння твого,* і духом владичним утверди мене.</p>

<p>Вкажу беззаконним дороги твої,* і нечестиві до тебе навернуться.</p>

<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>

<p>Господи, губи мої відкрий,* і уста мої сповістять хвалу твою.</p>

<p>Бо якби ти жертви захотів, дав би я,* та всепалення не миле тобі.</p>

<p>Жертва Богові – дух сокрушений,* серцем сокрушеним і смиренним Бог не погордить.</p>

<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>

<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>

<p><i>Після 50-го псалма співаємо:</i></p>

<p><b>Слава</b> <i>(г. 6):</i> Молитвами святих апостолів,* Милостивий, очисти* безліч гріхів наших.</p>

<p><b>І нині</b>: Ради молитов пречистої Богородиці,* Милостивий, очисти* безліч гріхів наших.</p>

<p><i>Стих</i>: Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p><i>(г. 6): </i>Премудрий апостоле <i>Симоне</i>!* Сяйвом божественного Духа ти розвіяв темряву многобожжя* і серця вірних просвітив,* благовістивши спасенні заповіти.* Моли Христа Бога, щоб подав нам велику милість.</p>

<p><i>Після стихири диякон на своєму звичайному місці виголошує</i></p>

<h3 align="center" ><b><i>Єктенія:</i></b></h3>

<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* <i>святого апостола Симона Зилота, якого світлу пам’ять днесь торжественно празнуєм</i>, і святого <i>(ім'я, якого є храм)</i> і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>

<p><i>Вірні:</i> Господи, помилуй <i>(12 р.).</i></p>

<p><i>Священик:</i> Благодаттю і щедротами і чоловіколюб'ям єдинородного Сина твого, з яким ти благословенний єси, з пресвятим і благим і животворним твоїм Духом, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Починається канон. Святі двері зачиняються.</i></p>

<h3 align="center" ><b>Канон</b></h3>

<p><i>Канон Пасхи, г. 1, Пісня 1</i></p>

<p><i>Ірмос: </i>Воскресіння день* просвітімся люди!* Пасха Господня, Пасха – від смерти бо до життя* і від землі до небес Христос Бог нас перевів,* – перемоги пісню співаємо.</p>

<p><i>Стих</i>: Христос воскрес із мертвих.</p>

<p>Очистьмо почування, і побачимо Христа,* осяяного неприступним світлом воскресіння,* щоб ясно почути, як він мовить:* Радійте всі, що пісню перемоги співаєте.</p>

<p><i>Стих</i>: Христос воскрес із мертвих.</p>

<p>Небеса достойно нехай веселяться,* земля ж нехай радіє,* нехай святкує увесь видимий світ і невидимий,* Христос бо воскрес – радість вічна!</p>

<p><i>Катавасія:</i> Воскресіння день* просвітімся люди!* Пасха Господня, Пасха – від смерти бо до життя* і від землі до небес Христос Бог нас перевів,* – перемоги пісню співаємо.</p>

<p><i>Пісня 3</i></p>

<p><i>Ірмос: </i>Прийдіте, пиймо нове пиття,* що не з каменя неплідного чудесно випливає,* але з нетління джерела, яке виточив із гробу Христос;* в ньому ми утверджуємось.<i>Стих</i>: Христос воскрес із мертвих.</p>

<p><i>Стих</i>: Христос воскрес із мертвих.</p>

<p>Сьогодні все наповнилося світлом:* небо, земля і глибини підземні.* Нехай же празнує вся вселенна Христове воскресіння,* – в якому ми утверджусмось!</p>

<p><i>Стих</i>: Христос воскрес із мертвих.</p>

<p>Вчора нас поховано з тобою, Христе;* встаємо сьогодні з тобою воскреслим,* бо вчора нас з тобою розп'ято.* Тож і нас прослав, Спасе, у царстві своїм.</p>

<p><i>Катавасія:</i> Прийдіте, пиймо нове пиття,* що не з каменя неплідного чудесно випливає,* але з нетління джерела, яке виточив із гробу Христос;* в ньому ми утверджуємось.</p>

<p><i>Пісня 4</i></p>

<p><i>Ірмос: </i>На божественній сторожі,* богонатхненний Аввакум хай стане з нами,* і покаже світлоносця-ангела,* що ясно звіщає:* Нині спасіння світові,* бо воскрес Христос*як всемогутній.</p>

<p><i>Стих</i>: Христос воскрес із мертвих.</p>

<p>З дівственного лона з'явився первенець – Христос,* якого, як людину, Агнцем названо* і непорочним, бо не зазнав гріховної скверни.* Він – наша Пасха і, як Бог істинний, досконалим зветься.</p>

<p><i>Стих</i>: Христос воскрес із мертвих.</p>

<p>Як однорічний агнець,* благословенний нам вінець – Христос,* добровільно за всіх заколений був – Пасха очищення;* і знову з гробу нам засяяв, – чудове Сонце правди.</p>

<p><i>Стих</i>: Христос воскрес із мертвих.</p>

<p>Богоотець Давид перед отіненим ковчегом, граючи, веселився;* ми ж, народ Божий, святий, прообразів здійснення бачивши,* веселімось у Бозі,* бо воскрес Христос, як всемогутній.</p>

<p><i>Катавасія:</i> На божественній сторожі,* богонатхненний Аввакум хай стане з нами,* і покаже світлоносця-ангела,* що ясно звіщає:* Нині спасіння світові,* бо воскрес Христос*як всемогутній.</p>

<p><i>Пісня 5</i></p>

<p><i>Ірмос: </i>Від раннього ранку чуваймо* і, замість мира, пісню принесім Владиці,* і Христа побачимо – правди Сонце,* що всім життя освітлює.</p>

<p><i>Стих</i>: Христос воскрес із мертвих.</p>

<p>Ті, що були в оковах адових,* побачивши безмірне твоє милосердя,* до Світла радісно поспішали,* Пасху хвалячи вічную.</p>

<p><i>Стих</i>: Христос воскрес із мертвих.</p>

<p>Приступім зі свічками до Христа, що виходить із гробу,* немов ідучи назустріч женихові,* і радісно з усіма прославляймо* Пасху Божу, спасительну.</p>

<p><i>Катавасія:</i> Від раннього ранку чуваймо* і, замість мира, пісню принесім Владиці,* і Христа побачимо – правди Сонце,* що всім життя освітлює.</p>

<p><i>Пісня 6</i></p>

<p><i>Ірмос: </i>Зійшов ти, Христе, в глибини підземні,* і розбив кайдани вічні,* що держали ув'язнених,* і на третій день*, як із кита Йона, воскрес ти із гробу.</p>

<p><i>Стих</i>: Христос воскрес із мертвих.</p>

<p>Зберігши цілими печаті,* воскрес ти із гробу, Христе,* що ключів Діви не порушив у різдві твоїм,* і відчинив нам райські двері.</p>

<p><i>Стих</i>: Христос воскрес із мертвих.</p>

<p>Спасе мій, жива і незаколенна жертво!* Як Бог ти сам себе приніс добровільно Отцеві,* а з собою воскресив ти праотця всіх – Адама,* воскреснувши із гробу.</p>

<p><i>Катавасія:</i> Зійшов ти, Христе, в глибини підземні,* і розбив кайдани вічні,* що держали ув'язнених,* і на третій день*, як із кита Йона, воскрес ти із гробу.</p>

<p><i>Кондак (г. 8):</i> Хоч і до гробу зійшов ти, Безсмертний,* то áдову зруйнував ти силу* і воскрес, як переможець, Христе Боже,* жінкам мироносицям звістивши: Радуйтеся!* І мир дарував ти своїм апостолам,* упалим же подав воскресіння.</p>

<p><i>Ікос:</i> Тебе – Сонце, що поперед сонця зайшло колись у гріб,* рано-вранці, як дня шукали жінки мироносиці* й одна до одної кликали:* О другині, прийдіте,* пахощами намастимо тіло живоносне і поховане,* що лежить у гробі,* – тіло того, що воскресив упалого Адама!* Ідім, поспішімся, як мудреці,* і принесім миро в дарі* обвитому не пеленами, а плащаницею,* і заплачмо та закличмо:</p>

<p><i>Пісня 7</i></p>

<p><i>Ірмос: </i>Той, хто юнаків із печі визволив,* ставши людиною, терпить, як смертний* і стражданням зодягає смертне красою нетління,* єдиний благословенний отців Бог і препрославлений.</p>

<p><i>Стих</i>: Христос воскрес із мертвих.</p>

<p>Богомудрі жінки з миром слідом за тобою поспішали* і тебе, як померлого, зі сльозами шукали;* поклонились же, радіючи живому Богові* і Пасху таємну твоїм учням, Христе, благовістили.</p>

<p><i>Стих</i>: Христос воскрес із мертвих.</p>

<p>Святкуємо перемогу над смертю, знищення аду,* іншого життя вічного початок,* і, радіючи, оспівуємо того, що вчинив,* – єдиного благословенного отців Бога і препрославленого.</p>

<p><i>Стих</i>: Христос воскрес із мертвих.</p>

<p>Направду священна і всесвяткова,* оця спасительна і світлопромінна ніч,* що стає провісницею світлого дня воскресіння,* бо у ній предвічне Світло тілесно всім із гробу засяяло.</p>

<p><i>Катавасія:</i> Той, хто юнаків із печі визволив,* ставши людиною, терпить, як смертний* і стражданням зодягає смертне красою нетління,* єдиний благословенний отців Бог і препрославлений.</p>

<p><i>Пісня 8</i></p>

<p><i>Ірмос: </i>Цей провіщений і святий день,* перший по суботі,* царський і Господній,* свято над святами і торжество всіх торжеств:* в цей день прославляймо Христа навіки.</p>

<p><i>Стих</i>: Христос воскрес із мертвих.</p>

<p>Прийдіте, у цей врочистий день воскресіння,* станьмо учасниками нового виноградного плоду,* божественної радости і царства Христового,* оспівуючи його, як Бога, навіки.</p>

<p><i>Стих</i>: Христос воскрес із мертвих.</p>

<p>Поведи навколо очима твоїми, Сіоне, і глянь!* Ось бо прийшли до тебе від заходу і півночі, півдня і сходу,* як богосяйні світила – діти твої,* благословляючи в тобі Христа навіки.</p>

<p><i>Стих</i>: Благословім Отця, і Сина, і Святого Духа – Господа,* нині і повсякчас, і на віки вічні. Амінь.</p>

<p>Отче Вседержителю і Слове й Душе,* у трьох особах одне надприродне й пребожественне Єство!* У тебе ми охристились* і тебе благословляємо навіки.</p>

<p><i>Стих</i>: Хвалимо, прославляємо, поклоняємось Господеві,* оспівуючи і вихваляючи його по всі віки.</p>

<p><i>Катавасія:</i> Цей провіщений і святий день,* перший по суботі,* царський і Господній,* свято над святами і торжество всіх торжеств:* в цей день прославляймо Христа навіки.</p>

<h3 align="center" ><b>Пісня Богородиці</b></h3>

<p><i>Диякон бере кадильницю і, ставши перед іконою Богородиці, мовить:</i> Богородицю і Матір Світла піснями звеличаймо <i>і, повернувшись південними дверми у святилище, кадить св. трапезу з чотирьох боків та все інше, як звичайно.</i></p>

<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>

<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(Після кожного стиха).</i></p>

<p>Бо він зглянувся на покору слугині своєї,* ось бо віднині ублажатимуть мене всі роди.</p>

<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>

<p>Він виявив потугу рамени свого,* розвіяв гордих у задумах їхніх сердець.</p>

<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>

<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>

<h3 align="center" ><b>Пісня 9</b></h3>

<p>Ангел звістив благодатній – чистая Діво радуйся! І знову кажу – радуйся! Твій син воскрес на третій день із гробу і мертвих воскресив. Люди, веселіться. Світися, світися, новий Єрусалиме! Слава бо Господня на тобі засяяла. Радій нині й веселися Сіоне, а ти, Чиста Богородице, втішайся воскресінням Сина твого </p>

<p><i>а потім</i>:</p>

<p><i>Ірмос (г. 3):</i> На Синайській горі Мойсей бачив у купині тебе,* що зачала, незгоряючи, вогонь Божества в твоїм лоні;* і Даниїл бачив тебе як непорушену гору і розквітлу палицю,* а Ісая прорік: З кореня Давида!</p>

<p><i>Стих:</i> Слава тобі, Боже наш, слава тобі.</p>

<p>Ісусе, коли ти був піднесений на хрест,* ти і нас підніс з собою,* а поклавшись добровільно до гробу,* ти воскресив з гробів усіх померлих,* які оспівують твою неосяжну владу* і твою непереможну силу.</p>

<p><i>Стих:</i> Слава тобі, Боже наш, слава тобі.</p>

<p>Коли з веління твого, Христе,* здоровим стало тіло колишнього паралітика,* всі бачили, як він поспішав і прославляв твою всемогутність,* несучи ліжко, на якому лежав багато років.</p>

<p><b>Слава і нині</b>: З твого світлоносного лона, Пречиста,* зійшло велике Сонце – Христос,* який світлом свого сяйва просвітив світ* і розігнав темряву гріхів.* Тому ми оспівуємо тебе, Богоневісто,* як джерело всіх благ.</p>

<p><i>Катавасія:</i> Світися, світися, новий Єрусалиме!* Слава бо Господня на тобі засяяла!* Радій нині й веселися, Сіоне,* а ти, Чиста Богородице,* втішайся воскресінням Сина твого!</p>

<h3 align="center" ><i>І співають </i><b>Світильний</b>:</h3>

<p>Звернувши ступання твоїх гарних ніг, <i>Симоне</i> апостоле,* з радістю вийшов ти на небо,* і, ставши перед Тройцею,* побачив в Отці Сина і божественного Духа;* тим-то вірно святкуємо твою всесвяту і божественну пам'ять.</p>

<p><b>Слава і нині</b>: Всещедрий і чоловіколюбець Господь* зупинився в Овечій купелі, щоб ізціляти недуги.* Знайшов він там чоловіка,* що лежав багато років,* і сказав до нього:* Візьми ліжко і ходи рівними дорогами.</p>

<h3 align="center" ><i>І співаємо <b>хвалитні </b>на глас 3:</i></h3>

<p><b>Псалом 148</b></p>

<p><b>Усе, що живе, нехай хвалить Господа. * Хваліте Господа з неба,* хваліте його на висотах.* Тобі належить пісня, о Боже.</b></p>

<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>

<p>Хваліте його, ви − сонце й місяцю,* хваліте його, всі ясні зорі.</p>

<p>Хваліте його, ви – небеса небес* і води, що над небесами.</p>

<p>Нехай вони ім'я Господнє хвалять,* бо він повелів, і створились.</p>

<p>Поставив їх на віки вічні* і дав закон, що не перейде.</p>

<p>Хваліте Господа з землі,* кити і всі морські безодні;</p>

<p>Вогонь і град, сніг і туман,* і буйний вітер, який виконує його слово;</p>

<p>Гори й усі пагорби,* садовина й усі кедри;</p>

<p>Звір дикий і скот усілякий,* гад і птах крилатий;</p>

<p>Царі землі й усі народи,* князі й усі земні судді;</p>

<p>Хлопці й дівчата,* старі разом з юнацтвом.</p>

<p>Нехай ім'я Господнє хвалять, високе бо ім'я його єдине.* Велич його понад землю й небо.</p>

<p>Він підняв ріг народу свого.* Хвала всім його святим, синам Ізраїля, народові, що йому близький.</p>

<p><b>Псалом 149</b></p>

<p>Співайте Господеві нову пісню,* а хвалу йому на зборі праведників.</p>

<p>Нехай Ізраїль своїм Творцем радіє,* нехай своїм царем сини Сіону веселяться.</p>

<p>Нехай хвалять ім'я його танком,* при бубні й при гарфі нехай йому співають.</p>

<p>Господь бо ласкавий до народу свого,* оздоблює перемогою покірних.</p>

<p>Нехай торжествують праведні у славі,* на своїх ложах нехай ликують.</p>

<p>Нехай хвала Божа буде на устах у них,* і двосічний меч у руці в них.</p>

<p>Щоб між народами вчинити відплату,* між племенами – покарання.</p>

<p>Щоб їхніх царів закути в кайдани,* а їхніх вельмож – у залізні окови.</p>

<h3 align="center" ><b><i>Стихири</i></b></h3>

<p><i>Стих: Щоб суд написаний над ними вчинити.* Це слава всіх його преподобних.</i></p>

<p><i>(г. 3):</i> Прийдіть, усі народи, і зрозумійте силу великої таємниці!* Бо Христос, Спас наш, споконвічне Слово,* заради нас був розп'ятий і добровільно похований,* та й воскрес із мертвих, щоб усіх спасти.* Йому поклонімся!</p>

<p><b>Псалом 150</b></p>

<p><i>Стих: Хваліте Бога у святині його,* хваліте його у твердині сили його.</i></p>

<p>Всі ті чудеса, Господи, розповіла твоя сторожа,* але вороже зборище, давши в руку заплату,* задумало скрити твоє воскресіння, яке світ славить.* Помилуй нас!</p>

<p><i>Стих: Хваліте його за його подвиги великі,* хваліте його в його величі безмежній.</i></p>

<p>Усе сповнилось радости, свідоцтво воскресіння діставши,* бо Марія Магдалина, прийшовши до гробу,* знайшла там ангела, який сидів на камені в блискучих ризах і мовив:* Чому ж то шукаєте Живого між мерцями?* Нема його тут, бо він воскрес, як і сказав,* і очікує вас у Галилеї.</p>

<p><i>Стих: Хваліте його звуком рогу,* хваліте його на гарфі й на гуслах.</i></p>

<p><i>(г. 4): </i>Ти, славний апостоле <i>Симоне</i>,* виконував повеління Вчителя,* а він розум твій у всьому просвітив* і показав тебе учнем та почесним благовісником* свого незбагненного Божества* Тому ти неводом благодаті виловлював людей з глибин марноти.</p>

<p><i>Стих: Хваліте його на бубні й танком,* хваліте його на струнах і сопілці.</i></p>

<p>Покинувши все туземне,* за Христом пішов ти, апостоле <i>Симоне</i> * і, прийнявши Святого Духа,* ти був ним посланий навчати народи, що загибали,* і навертати людей до світла богопізнання.* Звершивши ж подвиги божественних твоїх страждань і всяких мук,* ти Богові віддав свою душу.* Моли його, Угоднику, щоб подав нам велику милість.</p>

<p><i>Стих: Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</i></p>

<p>Розлилась благодать з твоїх уст, славний апостоле <i>Симоне</i> * і став ти світильником Христової Церкви,* навчаючи духовних овець вірувати* в Тройцю єдиносущну в єдинім Божестві.</p>

<p><b>Слава</b> <i>(г. 4):</i> Було рано-вранці, коли жінки прийшли до твого гробу, Христе,* та тіла, що його шукали, не знайшли.* І коли вони дивувались, приступили в блискучих ризах юнаки й мовили:* Чому живого між мертвими шукаєте?* Воскрес, як і прорік був.* Чому не згадаєте його слова?* Тож увірувавши, благовістили те, що бачили,* але благовість їхня видалась учням неправдивою,* бо такі ще були вони прибиті.* Петро ж побіг і побачив * та й прославив твої на собі чудеса.</p>

<p><b>І нині</b> <i>(г. 2):</i> Преблагословенна ти, Богородице Діво,* бо Воплочений з тебе полонив ад,* покликав Адама, усунув прокляття,* визволив Єву, переміг смерть, і ми ожили.* Тому, співаючи, кличемо:* Благословенний Христос Бог наш,* що на це зволив, – слава тобі.</p>

<p><i>По хвалитних стихирах, на „Слава”, диякон відчиняє св. двері. Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i> Слава Тобі, що Світло нам показав! Вірні співають велике славослов’я.</p>

<h3 align="center" ><b>Велике славослов'я</b></h3>

<p>Слава во вишніх Богу*, і на землі мир*, в людях благовоління.</p>

<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>

<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>

<p>Господи, Боже, Агнче Божий, Сину Отця,* що береш гріхи світу, помилуй нас.</p>

<p>Ти, що береш гріхи світу,* прийми нашу молитву.</p>

<p>Ти, що сидиш по правиці Отця,* помилуй нас.</p>

<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>

<p>Щодня буду тебе благословити* і хвалити ім'я твоє на віки вічні.</p>

<p>Сподоби, Господи, сьогодні* без гріха зберегтися нам.</p>

<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>

<p>Господи, до тебе я прибігаю,* навчи мене творити твою волю, бо ти Бог мій.</p>

<p>Бо в тебе є джерело життя,* у твоїм світлі побачимо світло.</p>

<p>Добавляй ласку тим,* що визнають тебе.</p>

<p>Святий Боже, святий Кріпкий, святий Безсмертний, помилуй нас <i>(3 р.).</i></p>

<p><b>Слава і нині:</b> Святий Безсмертний, помилуй нас.</p>

<p>Святий Боже, святий Кріпкий, святий Безсмертний, помилуй нас.</p>

<p><i>Потім, також за звичаєм, співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>

<p><b><i>Тропар</i></b></p>

<p><i>(г. 3):</i> Апостоле святий <i>Симоне</i>, моли милостивого Бога,* щоб відпущення гріхів подав душам нашим.</p>

<p><b>Слава і нині: </b>Тебе, що стала посередницею спасіння роду нашого,* оспівуємо, Богородице Діво;* бо тілом, яке від тебе прийняв Син твій і Бог наш,* зазнав на хресті страждань* і визволив нас із тління, як Чоловіколюбець.</p>

<p><i>Після цього стає диякон на своє звичайне місце і виголошує </i></p>

<h3 align="center" ><b><i>Єктенію усильного благання</i></b><i>:</i></h3>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><i>Вірні:</i> Господи, помилуй. <i>(3 р. за кожним разом).</i></p>

<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3 align="center" ><b>Єктенія прохальна</b></h3>

<p>Сповнім ранішню молитву нашу Господеві.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Дня всього досконалого, святого, мирного і безгрішного у Господа просім.</p>

<p><i>Вірні:</i> Подай, Господи <i>(за кожним разом).</i></p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Священик:</i> Мир всім.</p>

<p><i>Вірні:</i> І духові твоєму.</p>

<p><i>Диякон:</i> Голови ваші перед Господом схиліть.</p>

<p><i>Вірні:</i> Тобі, Господи.</p>

<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>

<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3 align="center" ><b>Великий відпуст</b></h3>

<p><i>Диякон:</i> Премудрість.</p>

<p><i>Вірні:</i> Благослови.</p>

<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>

<p><i>Вірні:</i> Амінь. Утверди, Боже, святу православну віру на віки вічні.</p>

<p><i>Священик:</i> Пресвята Богородице, спаси нас.</p>

<p><i>Вірні:</i> Світися, світися, новий Єрусалиме!* Слава бо Господня на тобі засяяла!* Радій нині й веселися, Сіоне,* а ти, чиста Богородице, втішайся воскресінням Сина твого!</p>

<p><i>Священик:</i> Слава тобі, Христе Боже, надіє наша, слава тобі!</p>

<p><i>Вірні:</i> Христос воскрес із мертвих, смертю смерть подолав* і тим, що в гробах, життя дарував. Господи, помилуй <i>(3 р.)</i>. Благослови.</p>

<p><i>Священик:</i> Христос, що воскрес із мертвих, істинний Бог наш, молитвами пречистої своєї Матері, святих славних і всехвальних апостолів, <i>святого апостола Симона Зилота, якого світлу пам’ять днесь торжественно празнуєм</i>, і святого <i>(ім'я, якого є храм)</i> і всіх святих, помилує і спасе нас, як благий і чоловіколюбець.</p>

<p><i>Вірні:</i> Амінь.</p>

<p><i>і всі співають тричі</i>: </p>

<p>Христос воскрес із мертвих, смертю смерть подолав* і тим, що в гробах, життя дарував<i> (3 р.)</i></p>

<p><i>закінчуючи</i>:</p>

<p>І нам дарував життя вічне, поклоняємось його на третій день воскресінню.</p>

