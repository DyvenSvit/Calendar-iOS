<p>Травень 29 (16) Неділя</p>
<p><i>Неділя 5-та після Пасхи, самарянки. Глас 4. Єв. 7.</i></p>
<p>Прп. Теодора Освященного, учня св. Пахомія.</p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><i>Перший антифон воскресний</i></p>

<p>Воскликніте Господові, вся земля*, співайте ж імені його, віддайте славу хвалі його.</p>

<p>Молитвами Богородиці, Спасе, спаси нас.</p>

<p>Скажіте Богові: Як страшні діла твої*, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p>Вся земля нехай поклониться Тобі, і співає Тобі,* нехай же співає імені твоєму всевишній.</p>

<p><i> (Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон воскресний</i></p>

<p>Прийдіте, возрадуємося Господеві,* воскликніть Богу, Спасителеві нашому.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням* і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь* і цар великий по всій землі*</p>

<p>Спаси нас, Сину Божий:</p>

<p><i>Тропар воскресний, глас 4:</i> Світлую воскресення проповідь * від ангела взнавши, Господні учениці, * і прадідне осудження відкинувши, * апостолам, хвалячися, мовили: * Повалилася смерть, воскрес Христос Бог, * даруючи світові велику милість.</p>

<p><i>І тропар переполовення, глас 8:</i> В переполовення празника спраглу душу мою благочестя напій водами, * до всіх бо, Спасе, закликав Ти: * Спраглий нехай гряде до Мене і нехай п’є. * Джерело життя нашого, Христе Боже, слава Тобі.</p>

<p>Слава: <i>Кондак, глас 8:</i> З вірою прийшовши на кладязь, * самарянка виділа Тебе, премудрости воду, * якої напившись обильно, * царство вишнє унаслідувала повік * приснославна.</p>

<p>I нині: <i>Кондак переполовення, глас 4:</i> В переполовення законного празника, всіх Творче і Владико, * до предстоящих глаголив Ти, Христе Боже: * Прийдіть і зачерпніть воду безсмертя. * Тому до Тебе припадаємо і вірно кличемо: * Щедроти Твої даруй нам, * бо Ти є джерело життя нашого.</p>

<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс. 46,7).</i></p>

<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>

<p><i>Апостол: </i></p>
<p><b>Діяння Апостолів 11:19-26;29,30</b><p>
<i> 19</i> Ті ж, що були розсипалися через гоніння з приводу Стефана, досягли аж до Фінікії, Кіпру та й Антіохії, нікому не проповідуючи слова, крім юдеїв.
<i> 20</i> Були ж між ними деякі мужі з Кіпру та з Кирени, які прийшли в Антіохію та промовляли й до греків, благовіствуючи їм Господа Ісуса.
<i> 21</i> Рука Господня була з ними, і велике число було тих, що увірували й навернулись до Господа.
<i> 22</i> Чутка про це дійшла до вух Церкви, що в Єрусалимі, і вони вислали Варнаву в Антіохію.
<i> 23</i> Коли він прийшов і побачив ласку Божу, зрадів і підбадьорив усіх триматися Господа рішучим серцем,
<i> 24</i> бо він був чоловік добрий, повний Святого Духа та віри. І пристало багато людей до Господа.
<i> 25</i> Тоді (Варнава) вирушив у Тарс розшукати Савла
<i> 26</i> і, знайшовши, привів його в Антіохію. Вони збирались цілий рік у церкві й силу людей навчали. В Антіохії вперше учнів називано християнами.
<i> 29</i> Тож учні, кожний з них по спромозі, ухвалили послати братам, що жили в і Юдеї, допомогу;
<i> 30</i> що й зробили, пославши її старшим через руки Варнави і Савла.

<p><i>Алилуя, глас 4:</i> Натягни лук, і успівай, і царюй, істини ради, і лагідности, і справедливості <i>(Пс. 44,5).</i></p>

<p><i>Стих:</i> Возлюбив Ти правду і возненавидів Ти беззаконня <i>(Пс. 44,8).</i></p>

<p><i>Євангеліє: </i></p>
<p><b>Євангелія від Йоана 4:5-42</b><p>
<i> 5</i> Отож прибув він до одного міста в Самарії, яке називається Сихар, неподалеку поля, наданого Яковом синові своєму Йосифові.
<i> 6</i> Там і криниця Яковова була. Натомився з дороги Ісус, тож і присів біля криниці; було ж під шосту годину.
<i> 7</i> Надходить же жінка з Самарії води взяти. Ісус до неї каже: «Дай мені напитися.»
<i> 8</i> Учні ж його пішли були до міста харчів купити.
<i> 9</i> Отож каже до нього жінка самарянка: «Юдей єси, а просиш напитися в мене, жінки самарянки?» Не мають бо зносин юдеї з самарянами.
<i> 10</i> Ісус у відповідь сказав до неї: «Була б ти відала про дар Божий, і хто той, що каже тобі: Дай мені напитися, то попросила б сама в нього, а він дав би тобі води живої.»
<i> 11</i> Мовить до нього жінка: «Ти й зачерпнути не маєш чим, пане, а й криниця глибока, - то звідкіля б у тебе вода жива?
<i> 12</i> Чи більший ти за батька нашого Якова, що дав нам криницю оцю, і сам пив з неї, а й сини його ще й товар його?»
<i> 13</i> А Ісус їй у відповідь: «Кожен, хто оту воду п'є, знову захоче пити.
<i> 14</i> Той же, хто нап'ється води, якої дам йому я, - не матиме спраги повіки. Вода бо, що дам йому я, стане в ньому джерелом такої води, яка струмує в життя вічне.»
<i> 15</i> Говорить до нього жінка: «То дай мені, пане, тієї води, щоб не мала я більше вже спраги та й не ходила сюди черпати.»
<i> 16</i> «Піди ж, - мовить до неї, - позви чоловіка свого та й повертайся сюди.»
<i> 17</i> Озвалася жінка та й каже йому: «Нема в мене чоловіка.» «Добре єси мовила - відрік їй, - Не маю чоловіка!
<i> 18</i> П'ятьох бо мала єси чоловіків, та й той, що тепер у тебе, - не чоловік він тобі. Правду мовила єси.»
<i> 19</i> А жінка й каже до нього: «Бачу, пане, - пророк ти.
<i> 20</i> Батьки наші на оцій горі поклонялися, ви ж говорите - в Єрусалимі, мовляв, місце, де поклонятися треба.»
<i> 21</i> Ісус до неї: «Повір мені, жінко, - час надходить, коли ані на оцій горі, ані в Єрусалимі будете ви поклонятись Отцеві.
<i> 22</i> Поклоняєтесь ви, не знавши кому. А ми поклоняємося, знавши кому. Від юдеїв бо й спасіння.
<i> 23</i> Та надійде час, - ба, вже й тепер він, - що справжні поклонники Отцеві кланятимуться у дусі й правді. А таких поклонників і шукає собі Отець.
<i> 24</i> Бог - Дух. Ті, що йому поклоняються, повинні у дусі й правді поклонятися.»
<i> 25</i> Жінка й каже до нього: «Відаю, що має прийти Месія, чи то Христос. А прийде, то все і звістить нам.»
<i> 26</i> А Ісус їй: «То я, що говорю з тобою.»
<i> 27</i> Тоді надійшли його учні і дивувалися, що розмовляє він з жінкою. Не спитав, однак, ані один: «Чого хочеш від неї, або: Чому розмовляєш із нею.»
<i> 28</i> Жінка ж покинула свій глечик, побігла в місто та й каже людям:
<i> 29</i> «Ідіть но і подивіться на чоловіка, що сказав мені все, що я робила. Чи, бува, не Христос він?»
<i> 30</i> І вийшли з міста й подалися до нього.
<i> 31</i> А учні тим часом заходилися просити його, кажучи: «Їж лишень, Учителю.»
<i> 32</i> Він же їм: «Їстиму я їжу, незнану вам.»
<i> 33</i> Учні тоді заговорили один до одного: «Може хтось йому приніс їсти?»
<i> 34</i> «Їжа моя, - каже до них Ісус, - волю чинити того, хто послав мене, і діло його вивершити.
<i> 35</i> Чи ви ж не кажете: «Ще чотири місяці, і жнива настануть. А я вам кажу: Підведіть очі ваші та й погляньте на ниви, - вони вже для жнив доспіли.
<i> 36</i> Вже і жнець бере свою нагороду, плоди збирає для життя вічного, - щоб сіяч із женцем укупі раділи.
<i> 37</i> Правильна й приказка до цього: Один сіє, а жне хтось інакший.
<i> 38</i> Послав же і я вас те жати, коло чого ви не трудилися. Інші трудилися, ви ж у їхню працю вступили.»
<i> 39</i> Численні ж самаряни з того міста увірували в нього з-за слів жінки, яка посвідчила: «Сказав мені все, що я робила».
<i> 40</i> Тож коли прийшли до нього самаряни, то просили, щоб лишився в них. Він і лишився на два дні там.
<i> 41</i> Та й багато більше увірували з-за його слова.
<i> 42</i> Жінці ж вони сказали: «Віруємо не з-за самого твого оповідання - самі бо чули й знаємо, що направду він - світу Спаситель.»

<p><i>Замість </i>Достойно, <i>ірмос, глас 8:</i> Чуже матерям дівство і чудне дівам дітородження. На Тобі, Богородице, обоє довершилося. Тому Тебе ми, всі племена землі, безустанно величаємо.</p>

<p><i>Причасний:</i> Тіло Христове прийміть, джерела безсмертного споживіть.</p>

<p><i>Другий:</i> Хваліте Господа з небес, хваліте Його в вишніх <i>(Пс. 148,1).</i> Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню</p>

<p>* * *
<p><b>Ді. 11, 19–26, 29–30. «Тож учні, кожний із них за спроможністю, ухвалили послати братам»</b>
<p>Бачимо, наскільки була великою солідарність між її членами, від самих початків Христової Церкви. Коли одна частина Церкви знає, що інша частина перебуває у потребі, то відразу робить все, що в її силах, щоб допомогти. Кожному з нас також важливо цього не забувати, що ми єдині в Церкві. То ж маємо усвідомлювати, що навколо нас є люди, які в потребі. Так, ми не можемо всім допомогти, однак, це лише на перший погляд. Бо якщо не можемо допомогти фінансово, то можемо допомогти своєю працею, увагою, молитвою. 
<p>У кожній ситуації, яку нам дає Бог, Він знає, на що ми здатні й не очікує від нас того, що не є в наших силах і спроможностях. <b>Завжди запитуймо себе, чого Бог хоче, як я маю простягнути руку допомоги людям, які навколо мене.</b>
<p>* * *
<p><b>Йо. 4, 5-42. «Була б ти відала про дар Божий, і хто Той, хто каже тобі: Дай мені напитися».</b>
<p>Коли роздумуємо над зустріччю Ісуса Христа із самарянкою, то увагу привертають кілька аспектів. По-перше, жінка приходить по воду в обідню пору. Тоді життя в цій частині континенту вирувало або вранці, або ввечері, удень була спека. Тому в полудень ніхто не працював, тим паче не приходив по воду. 
<p>Самарянка приходить у спеку тому, що сподівається нікого не зустріти: соромиться, бо всі знали про її невзірцеве життя. Але вона зустрічає там не тільки людину, а Бога. І бачимо, що ця зустріч з Ісусом, цей діалог з Христом, який почався як звичайний, переходить у пізнання того, ким є Христос. 
<p>Так і наше пізнання Бога є поступовим: лише крок за кроком можемо пізнати Його. Бог має велику педагогіку, яку застосовує до нас, і ніколи не тисне на нас, щоб ми відразу змінилися, так само, як тоді Христос не тиснув на самарянку. Він поволі відкриває нам правду про життя, правду про себе. Тому вміймо бути терплячими до себе й до інших. <b>Не біймося, коли не можемо змінитися відразу. Будьмо витривалішими, адже Бог деколи потребує часу, щоб попрацювати над нами.</b> 
<p>* * *
<p><b>Преосв. Венедикт, єпископ Львівський</b>