<p>Травень 7 (24) Субота</p>
<p>Світла субота </p>
<p>Св. мч. Сави Стратилата.</p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><b><i>Антифон 1</i></b></p>

<p><i>Стих 1:</i> Воскликніте Господеві, вся земля, * співайте ж імені Його, віддайте славу хвалі Його <i>(Пс. 65,2).</i></p>

<p><i>Приспів:</i> Молитвами Богородиці, * Спасе, спаси нас.</p>

<p><i>Стих 2:</i> Скажіте Богові: Як страшні діла Твої, * у множестві сили Твоєї леститимуть Тобі вороги Твої <i>(Пс. 65,3).</i></p>

<p>Молитвами Богородиці:</p>

<p><i>Стих 3:</i> Вся земля нехай поклониться Тобі і співає Тобі, * нехай же співає імені Твоєму, Всевишній <i>(Пс. 65,4).</i></p>

<p>Молитвами Богородиці: </p>

<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>. Молитвами Богородиці:</p>

<p><b><i>Антифон 2</i></b></p>

<p><i>Стих 1:</i> Боже, ущедри нас і благослови нас, * просвіти лице Твоє на нас і помилуй нас <i>(Пс. 66,2).</i></p>

<p><i>Приспів:</i> Спаси нас, Сину Божий, * що воскрес із мертвих, співаємо Тобі: Алилуя.</p>

<p><i>Стих 2:</i> Щоб пізнали ми на землі путь Твою, * у всіх народах спасення Твоє <i>(Пс. 66,3).</i></p>

<p>Спаси нас, Сину Божий:</p>

<p><i>Стих 3:</i> Нехай ісповідують Тебе люди, Боже, * нехай ісповідують Тебе люди всі <i>(Пс. 66,4).</i></p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><b><i>Антифон 3</i></b></p>

<p><i>Стих 1:</i> Нехай воскресне Бог і розбіжаться вороги Його, * і нехай тікають від лиця Його ті, що ненавидять Його <i>(Пс. 67,2).</i></p>

<p><i>Тропар:</i> Христос воскрес із мертвих, смертю смерть подолав, * і тим, що в гробах, життя дарував.</p>

<p><i>Стих 2:</i> Як іщезає дим, нехай іщезнуть, * як тане віск від лиця вогню <i>(Пс. 67,3).</i></p>

<p><i>Тропар:</i> Христос воскрес:</p>

<p><i>Стих 3:</i> Так нехай погибнуть грішники від лиця Божого, * а праведники нехай возвеселяться <i>(Пс. 67,3-4).</i></p>

<p><i>Тропар:</i> Христос воскрес:</p>

<p><i>Вхідне:</i> В церквах благословіть Бога, Господа, * ви – з джерел ізраїлевих <i>(Пс.</i> 67,27<i>)</i>.</p>

<p><i>Тропар:</i> Христос воскрес:</p>

<p>Слава, і нині: <i>Кондак, глас 8:</i> Хоч і у гріб зійшов Ти, Безсмертний, * та адову зруйнував Ти силу, * і воскрес єси як переможець, Христе Боже, * жінкам-мироносицям звістивши: Радуйтеся, * і Твоїм апостолам * мир даруєш, * падшим подаєш воскресення.</p>

<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>

<p><i>Прокімен, глас 3:</i> Господь просвіщення моє і спаситель мій, кого убоюся? <i>(Пс. 26,1).</i></p>

<p><i>Стих:</i> Господь захисник життя мого, кого устрашуся? <i>(Пс. 26,1).</i></p>

<p><i>Апостол: </i></p>
<p><b>Діяння Апостолів 3:11-16</b><p>
<i> 11</i> Тому ж, що він тримався Петра й Йоана, увесь народ, здивований, прибіг до них у притвор, званий Соломоновим.
<i> 12</i> Побачивши це Петро, промовив до народу: «Мужі ізраїльські! Чому дивуєтеся з цього? Чому ви дивитесь на нас, немов би ми вчинили власною силою і (нашим) благочестям те, що оцей ходить?
<i> 13</i> Бог Авраама, Ісаака і Якова, Бог отців наших, прославив слугу свого Ісуса, що його ви видали й відреклися перед Пилатом, коли цей присудив його пустити;
<i> 14</i> ви ж Святого і Праведного зреклися і просили, щоб вам помилувано чоловіка душогубця,
<i> 15</i> а Творця життя вбили, якого Бог воскресив з мертвих, чому ми свідки.
<i> 16</i> І через віру в його ім'я - оцього, що ви бачите й знаєте, його ім'я закріпилось, і віра, що через нього, дала йому повне видужання перед усіма вами.

<p><i>Алилуя, глас 8:</i> Господь воцарився, в красу зодягнувся, зодягнувся Господь в силу і перепоясався <i>(Пс. 92,1).</i></p>

<p><i>Стих:</i> Він бо утвердив вселенну, вона не порушиться <i>(Пс. 91,1).</i></p>

<p><i>Євангеліє: </i></p>
<p><b>Євангелія від Йоана 3:22-33</b><p>
<i> 22</i> Після того вирушив Ісус із своїми учнями у край Юдейський і перебував там із ними, і христив.
<i> 23</i> А й Йоан христив - в Еноні біля Салиму, бо там води було багато, тож приходили туди і христилися.
<i> 24</i> Ще бо Йоана не посаджено у в'язницю.
<i> 25</i> Отож знялася суперечка між Йоановими учнями та одним юдеєм - про очищення.
<i> 26</i> Прийшли вони до Йоана та й кажуть йому: «Учителю, отой, що був із тобою по той бік Йордану й що про нього свідчив ти, - он він христить, та й усі до нього йдуть.»
<i> 27</i> Йоан же у відповідь промовив: «Не може людина щось приймати, коли не дано воно їй із неба.
<i> 28</i> Самі ж свідчите мені, що я казав: Не Христос я, лише послано мене поперед нього.
<i> 29</i> У кого молода, той і молодий. Дружба ж молодого, що стоїть та й слухає, вельми на голос молодого радіє. Отака й моя радість, що оце сповнилося!
<i> 30</i> Йому треба рости, мені ж маліти.
<i> 31</i> Хто з висоти приходить, той - над усіма. Хто з землі, той земний, той і говорить по-земному. А хто з неба приходить - над усіма той.
<i> 32</i> Що бачив і що чув, про те він свідчить, та свідоцтва його ніхто не бере до уваги.
<i> 33</i> Хто прийняв його свідоцтво, той ствердив, що Бог правдивий.

<p><i>Замість</i> Достойно, <i>приспів:</i> Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>

<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>

<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><b><i>Молитва на роздроблення артоса</i></b></p>

<p>Господу помолімся.</p>

<p><i>Люди:</i> <b>Господи, помилуй</b>.</p>

<p><i>Священик:</i> Господи Ісусе Христе, Боже наш, ангельський хлібе, хлібе вічного життя, що зійшов з неба, нагодувавши нас у цих всесвітлих днях духовною поживою Твоїх божественних добродійств, ради тридневного і спасенного воскресення. Смиренно благаємо Тебе: Зглянься й нині на наші молитви й подяки, і так як Ти поблагословив п’ять хлібів у пустині, і нині благослови цей хліб, щоб усі, що їдять із нього, удостоїлися тілесного і духовного благословення і здоров’я, благодаттю і щедротами Твого чоловіколюбія.</p>

<p>Бо Ти є освячення наше і Тобі славу возсилаємо, з безначальним Твоїм Отцем і з всесвятим, і благим, і животворящим Твоїм Духом, нині, і повсякчас, і на віки віків</p>

<p><i>Люди:</i> <b>Амінь</b>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню.</p>

<p>* * *
<p><b>Ді 3, 11–16. «Чому ви дивитесь на нас, немов би ми вчинили власною силою і (нашим) благочестям те, що оцей ходить?»</b>
<p>Ми часом захоплюємося іншими особами, їхнім життям чи їхніми вчинками, здібностями. Кожний із нас знає осіб, яких ми стараємось наслідувати і з яких беремо приклад. Однак маємо повсякчас усвідомлювати, що якою б людина не була, є хтось, Хто її обдарував, Хтось дав їй ці здібності й таланти. 
<p>Так само і ми, які б не мали обдарування, досягнення, позитивні риси, але все це ми від Когось отримали. <b>Тож погляньмо, який добрий і люблячий є Бог, які щедрі дари Він дав кожному з нас!</b>
<p>* * *
<p><b>Йо. 3, 22-33. «Йому треба рости, мені ж – маліти».</b>
<p>Слова Йоана Предтечі вказують на його місію: готувати народ до приходу Месії. Йоан був справжнім пророком – він не допускав, щоб людська увага зосереджувалася на ньому, своєю проповіддю і всім своїм буттям він вказував на Особу Господа, робив усе, щоб якомога більше людей Його пізнали.
<p>Подібно і в нашому житті: кожен з нас має якісь свої плани, прагнення, думки, наміри. Важливо не те, чи вони здійснюються, а те – чи вони співзвучні з Божою волею щодо нашого життя. Тому, окрім того, що маємо право мати свою думку, мусимо ще й завжди питати Бога: «Що є правдивим добром для мене й інших, яка Твоя воля?» А остаточна Божа воля – те, що Бог у своїй Божественній любові приготував для нас, і це – для нас найкраще. 
<p>Хай нашою життєвою позицією буде позиція Йоана: «Йому треба рости, мені ж – маліти», <b>аби ми щоразу більше жили не своїми ідеями чи планами, а пробували пізнавати Божу волю, яка остаточно є найбільшим добром і найбільшою радістю для кожного з нас!</b>
<p>* * *
<p><b>Преосв. Венедикт, єпископ Львівський</b>