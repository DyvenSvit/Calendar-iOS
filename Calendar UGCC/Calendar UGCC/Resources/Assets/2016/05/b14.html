<p>Травень 14 (1) Субота</p>
<p>Св. прор. Єремії.</p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><i>Перший антифон воскресний</i></p>

<p>Воскликніте Господові, вся земля*, співайте ж імені його, віддайте славу хвалі його.</p>

<p>Молитвами Богородиці, Спасе, спаси нас.</p>

<p>Скажіте Богові: Як страшні діла твої*, у множестві сили Твоєї леститимуть Тобі вороги твої.</p>

<p>Молитвами Богородиці:</p>

<p>Вся земля нехай поклониться Тобі, і співає Тобі,* нехай же співає імені твоєму всевишній.</p>

<p><i> (Якщо скорочується Літургію, перейди до</i> Єдинородний Сину<i>).</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Молитвами Богородиці:</p>

<p><i>Другий антифон воскресний</i></p>

<p>Боже, ущедри нас і благослови нас, просвіти лице Твоє на нас і помилуй нас.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Щоб пізнали ми на землі путь твою, у всіх народах спасення Твоє.</p>

<p>Спаси нас, Сину Божий:</p>

<p>Нехай ісповідують Тебе люди, Боже, нехай ісповідують Тебе люди всі.</p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><i>Третій антифон воскресний</i></p>

<p>Прийдіте, возрадуємося Господеві,* воскликніть Богу, Спасителеві нашому.</p>

<p>Спаси нас, Сину Божий, що воскрес із мертвих, співаємо Тобі: Алилуя.</p>

<p>Ідім перед лицем його з ісповіданням* і псалмами воскликнім йому.</p>

<p>Спаси нас, Сину Божий:</p>

<p>Бо Бог – великий Господь* і цар великий по всій землі*</p>

<p>Спаси нас, Сину Божий:</p>

<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>

<p>Слава, і нині: <i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>

<p><i>Прокімен, глас 3:</i> Великий Господь наш і велика сила Його, і розумові Його немає міри <i>(Пс. 146,5).</i></p>

<p><i>Стих:</i> Хваліте Господа, бо благий псалом, Богові нашому нехай солодке буде хваління <i>(Пс. 146,1).</i></p>

<p><i>Апостол: </i></p>
<p><b>Діяння Апостолів 5:21-33</b><p>
<i> 21</i> Почувши це, вони удосвіта ввійшли у храм і почали навчати. Тим часом прийшов первосвященик і ті, що були з ним, скликали синедріон і всіх старших синів Ізраїля і послали у в'язницю привести їх.
<i> 22</i> Та як слуги прибули, не знайшли їх у в'язниці і, повернувшися, оповіли:
<i> 23</i> «В'язницю ми знайшли замкнену з усякою безпекою і сторожів на варті при дверях, та, відчинивши, всередині ми не знайшли нікого.»
<i> 24</i> Почувши ці слова, наставник храму і перовосвященики збентежилися, (не знаючи), що воно могло статися.
<i> 25</i> Аж тут прибув хтось і звістив: «Он ті мужі, яких ви вкинули у в'язницю, стоять у храмі і народ навчають.»
<i> 26</i> Тоді наставник пішов із слугами, привів їх, та не насильно, боялись бо народу, щоб не побив їх камінням.
<i> 27</i> Привівши їх, поставили перед синедріоном, а первосвященик спитав їх:
<i> 28</i> «Чи ж ми не були вам заборонили строго цим ім'ям не навчати? І ось ви вашою наукою сповнили Єрусалим і хочете навести на нас кров цього чоловіка!»
<i> 29</i> Озвавшись тут Петро й апостоли, сказали: «Слухатися слід більше Бога, ніж людей!
<i> 30</i> Бог батьків наших воскресив Ісуса, якого ви вбили, повісивши на дереві.
<i> 31</i> Його Бог підняв правицею своєю, як князя і Спаса, щоб дати Ізраїлеві покаяння і відпущення гріхів.
<i> 32</i> І ми свідки цих подій, і Дух Святий, що його Бог дав тим, які йому коряться.»
<i> 33</i> Почувши це, вони розлютилися і задумали їх убити.

<p><i>Алилуя, глас 8:</i> Прийдіте, возрадуємося Господеві, воскликнім Богу, Спасителеві нашому <i>(Пс. 94,1).</i></p>

<p><i>Стих:</i> Бо Бог – великий Господь і цар великий по всій землі <i>(Пс. 94,3)</i></p>

<p><i>Євангеліє: </i></p>
<p><b>Євангелія від Йоана 6:14-27</b><p>
<i> 14</i> Люди ж, побачивши чудо, яке сподіяв Ісус, заговорили: «Це справді той пророк, що має прийти у світ.»
<i> 15</i> І довідався Ісус, що вони мають намір прийти й узяти його, щоб зробити царем, - і віддалився сам-один на гору знов.
<i> 16</i> Коли ж настав вечір, учні його зійшли на морське узбережжя
<i> 17</i> і, ввійшовши в човен, попливли на той бік моря, до Капернауму. Уже й посутеніло, а Ісус ще не був прийшов до них.
<i> 18</i> І схвилювалося море від великого вітровію.
<i> 19</i> Пропливли вони з двадцять п'ять чи тридцять стадій, аж бачать - Ісус іде морем, до човна зближається, - та й налякались.
<i> 20</i> А він же до них: «Це я, не лякайтесь!»
<i> 21</i> І хотіли його взяти у човен, але човен відразу пристав до землі, до якої прямували.
<i> 22</i> А наступного дня народ, що стояв по той бік моря, бачив, що не було там іншого човна, тільки один, до якого Ісус не ввійшов разом з учнями своїми і яким його учні відпливли самі.
<i> 23</i> Інші ж човни прибули з Тиверіяди близько до того місця, де їли хліб, коли то Господь склав був подяку.
<i> 24</i> Отож, коли народ побачив, що нема там ані Ісуса, ані його учнів, то сіли в човни і прибули до Капернауму, шукаючи Ісуса.
<i> 25</i> Знайшовши його по тім боці моря, мовили до нього: «Учителю, коли ж ти прибув сюди?»
<i> 26</i> А Ісус їм у відповідь: «Істинно, істинно говорю вам: Ви шукаєте мене не тому, що чуда бачили, а тому, що хліб їли та й наситилися.
<i> 27</i> Працюйте не на ту їжу, яка проминає, лише на ту їжу, яка залишається на життя вічне, - яку як дасть вам Син Чоловічий, бо його Бог Отець назнаменував.»

<p><i>Замість </i>Достойно: Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>

<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>

<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню.</p>

<p>* * *
<p><b>Ді. 5, 21–33. «Вони удосвіта ввійшли у храм і почали навчати»</b>
<p>Годі сказати чому, але в Церкві склалось таке розуміння, що навчати про Бога, говорити про Нього – це завдання лише священиків. Це, звичайно, неправда. Покликання говорити про Бога – це відноситься до кожного з нас, кожного, хто називається християнином. Християнин – це той, хто для себе відкрив, що Господь важливий і цінний у його житті, і він завжди цією Доброю новиною хоче ділитись з іншими. 
<p>Проповідувати про Господа може бути нелегко тоді, коли ми самі не переконані в тому, що Євангеліє – Добра новина, важлива, радісна і добра для нас особисто. Якщо я в цьому переконаний, цим живу, я неминуче прагну й бажаю ділитись цим з іншим, а отже, проповідувати іншим. І саме це є причиною кризи нашого проповідування: нам нема що сказати, бо ми глибоко самі цього не досвідчили й не пережили. <b>Тому, коли ми боїмось проповідувати, перегляньмо своє життя, свої взаємини з Богом, можливо, найперше нам треба самим Його запізнати!</b>
<p>* * *
<p><b>Йо. 6, 14-27. «Це – я, не лякайтесь!»</b>
<p>Євангеліє розповідає нам, як апостоли пливли в човні серед неспокою природних сил – розбурханого моря і сильного вітру, і мали тоді великий страх і пережиття. Саме в цій ситуації до них приходить Христос. Яка це гарна наука для кожного з нас! У нашому житті ми також маємо різний неспокій, різні проблеми, труднощі, бурі. Важливо пам’ятати, що за цими бурями, за всім стоїть Бог. 
<p>Важливо побачити Бога, зустрітися з Ним, але найперше потрібно втишитися. Ми ж кажемо на Літургії: «В мирі Господеві помолімся!». Якщо зуміємо в мирі поглянути на все, що нас оточує, то зможемо побачити Бога й зустрітися з Ним – із тим, хто стоїть за всім у нашому житті. <b>Бо в кожній бурі, у кожній біді, у всіх труднощах приходить до нас Христос і так само промовляє до кожного з нас: «Не лякайтеся!» </b>
<p>* * *
<p><b>Преосв. Венедикт, єпископ Львівський</b>