<p>Травень 2 (19) Понеділок</p>
<p>Прп. Йоана Старопечерника.</p>
<p><b><i>Світлий понеділок.</i></b><i> Великодній тиждень. <b>Тиждень загальниці.</b></i></p>
<p>* * *

<p><i>По</i> Благословенне царство:</p>

<p><i>Люди:</i> <b>Амінь</b>.</p>

<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>

<p><b><i>Антифон 1</i></b></p>

<p><i>Стих 1:</i> Воскликніте Господеві, вся земля, * співайте ж імені Його, віддайте славу хвалі Його <i>(Пс. 65,2).</i></p>

<p><i>Приспів:</i> Молитвами Богородиці, * Спасе, спаси нас.</p>

<p><i>Стих 2:</i> Скажіте Богові: Як страшні діла Твої, * у множестві сили Твоєї леститимуть Тобі вороги Твої <i>(Пс. 65,3).</i></p>

<p>Молитвами Богородиці:</p>

<p><i>Стих 3:</i> Вся земля нехай поклониться Тобі і співає Тобі, * нехай же співає імені Твоєму, Всевишній <i>(Пс. 65,4).</i></p>

<p>Молитвами Богородиці: </p>

<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>. Молитвами Богородиці:</p>

<p><b><i>Антифон 2</i></b></p>

<p><i>Стих 1:</i> Боже, ущедри нас і благослови нас, * просвіти лице Твоє на нас і помилуй нас <i>(Пс. 66,2).</i></p>

<p><i>Приспів:</i> Спаси нас, Сину Божий, * що воскрес із мертвих, співаємо Тобі: Алилуя.</p>

<p><i>Стих 2:</i> Щоб пізнали ми на землі путь Твою, * у всіх народах спасення Твоє <i>(Пс. 66,3).</i></p>

<p>Спаси нас, Сину Божий:</p>

<p><i>Стих 3:</i> Нехай ісповідують Тебе люди, Боже, * нехай ісповідують Тебе люди всі <i>(Пс. 66,4).</i></p>

<p>Спаси нас, Сину Божий:</p>

<p><i>«Єдинородний Сину»</i></p>

<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>

<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>

<p><b><i>Антифон 3</i></b></p>

<p><i>Стих 1:</i> Нехай воскресне Бог і розбіжаться вороги Його, * і нехай тікають від лиця Його ті, що ненавидять Його <i>(Пс. 67,2).</i></p>

<p><i>Тропар:</i> Христос воскрес із мертвих, смертю смерть подолав, * і тим, що в гробах, життя дарував.</p>

<p><i>Стих 2:</i> Як іщезає дим, нехай іщезнуть, * як тане віск від лиця вогню <i>(Пс. 67,3).</i></p>

<p><i>Тропар:</i> Христос воскрес:</p>

<p><i>Стих 3:</i> Так нехай погибнуть грішники від лиця Божого, * а праведники нехай возвеселяться <i>(Пс. 67,3-4).</i></p>

<p><i>Тропар:</i> Христос воскрес:</p>

<p><i>Вхідне:</i> В церквах благословіть Бога, Господа, * ви – з джерел ізраїлевих <i>(Пс.</i> 67,27<i>)</i>.</p>

<p><i>Тропар:</i> Христос воскрес:</p>

<p>Слава, і нині: <i>Кондак, глас 8:</i> Хоч і у гріб зійшов Ти, Безсмертний, * та адову зруйнував Ти силу, * і воскрес єси як переможець, Христе Боже, * жінкам-мироносицям звістивши: Радуйтеся, * і Твоїм апостолам * мир даруєш, * падшим подаєш воскресення.</p>

<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>

<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>

<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>

<p><i>Апостол: </i></p>
<p><b>Діяння Апостолів 1:12-17;21-26</b><p>
<i> 12</i> Тоді вони повернулися в Єрусалим з гори, що зветься Оливною, що близько Єрусалиму - день ходи в суботу.
<i> 13</i> Увійшовши (в місто), зійшли на горницю, де вони перебували, а саме: Петро і Йоан, Яків і Андрій, Филип і Тома, Вартоломей і Матей, Яків Алфеїв і Симон Зилот та Юда, (син) Якова.
<i> 14</i> Всі вони пильно й однодушно перебували на молитві разом з жінками і Марією, матір'ю Ісуса, та з його братами.
<i> 15</i> І ставши тими днями Петро серед братів, - зібралось їх разом яких 120, - промовив:
<i> 16</i> «Мужі брати! Треба було, щоб збулося Писання, що Дух Святий прорік був устами Давида про Юду, який зробився проводирем тих, що схопили Ісуса.
<i> 17</i> Він же був прилічений до нас і прийняв частку служіння цього.
<i> 21</i> Треба, отже, щоб із цих мужів, що були в нашім товаристві за ввесь той час, коли Господь Ісус жив з нами,
<i> 22</i> почавши від хрищення Йоана аж до дня, коли він від нас вознісся, - щоб один з них був разом з нами свідком його воскресіння.»
<i> 23</i> І поставили двох: Йосифа, що зветься Варсавою, на прізвище Юст, і Матія.
<i> 24</i> І, помолившись, сказали: «Ти, Господи, всіх серцезнавче, вкажи, кого з цих двох ти вибрав,
<i> 25</i> щоб узяти місце тієї служби й апостольства, що від нього Юда відпав, щоб відійти на своє місце.
<i> 26</i> І кинули жереб, жереб же впав на Матія, і його зараховано до одинадцятьох апостолів.

<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>

<p><i>Стих:</i> Бог прославлюваний на раді святих <i>(Пс. 88,8).</i></p>

<p><i>Євангеліє: </i></p>
<p><b>Євангелія від Йоана 1:18-28</b><p>
<i> 18</i> Ніхто й ніколи Бога не бачив. Єдинородний Син, що в Отцевому лоні, - той об'явив.
<i> 19</i> Ось Йоанове свідчення, коли то юдеї були до нього послали з Єрусалиму єреїв та левітів, спитати його: «Хто ти?»
<i> 20</i> А він зізнався, не заперечив; зізнався: «Я - не Христос.»
<i> 21</i> То вони спитали його: «Що ж - Ілля ти?» - «Ні», мовив він. «Пророк ти?» - «Ні», відказав він.
<i> 22</i> Тоді вони йому: «То хто ж ти такий - щоб відповісти тим, які нас вислали, що сам про себе кажеш?»
<i> 23</i> Промовив: «Я - голос вопіющого в пустині: Вирівняйте путь Господню, - як ото пророк Ісая сказав.»
<i> 24</i> Були ж посланці з фарисеїв.
<i> 25</i> Отож спитали його, мовивши до нього: «Чого ж бо христиш, коли єси ні Христос, ані Ілля, ані пророк?»
<i> 26</i> Йоан же їм у відповідь: «Водою я хрищу. Той же стоїть серед вас, якого ви не знаєте;
<i> 27</i> він наступить після мене, а я йому не гідний розв'язати й ремінця сандалі.»
<i> 28</i> Сталося те у Витанії, по той бік Йордану, де Йоан христив.

<p><i>Замість</i> Достойно, <i>приспів:</i> Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>

<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>

<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>

<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>

<p><i>Священик:</i> Спаси, Боже, людей Твоїх:</p>

<p><i>Люди:</i> Христос воскрес:</p>

<p><i>Священик:</i> Завжди, нині і повсякчас:</p>

<p><i>Люди:</i> Христос воскрес <i>(3)</i>.<i>Потім єктенія</i>.</p>

<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>

<p><i>Священик:</i> Благословення Господнє на вас:</p>

<p><i>Хор:</i> <b>Амінь</b>.</p>

<p><i>Священик:</i> Слава Тобі, Христе Боже:</p>

<p><i>Хор:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>

<p><i>Священик мовить відпуст з хрестом.</i></p>

<p><i>Тоді співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>

<p>I нам дарував життя вічне, поклоняємось Його тридневному воскресенню.</p>

<p>* * *
<p><b>Ді. 1, 12–17, 21–26. «Всі вони пильно й однодушно перебували на молитві»</b>
<p>Читаючи Євангеліє і твори Отців, Катехизм, ми для себе відкрили багато про Господа і це дуже важливо для нас. Але ще важливіше не тільки знати про Бога, але самому пізнавати Бога. А це відбувається лише в нашій молитві. 
<p>Святе Євангеліє, твори Отців чи Катехизм – це розповідь когось про Господа, це їхній досвід Бога, який вони передають нам. Молитва – це місце, де ми самі з Ним зустрічаємось, де ми здобуваємо свій досвід Господа. Якщо молитва перебуває на гідному місці, цей досвід Бога ми будемо мати. <b>Якщо ж ми занедбуємо молитву, скільки книжок ми б не читали, скільки не чули б лекцій на богословські теми, але ми будемо лише знати про Бога, але не знатимемо Його. </b>
<p>* * *
<p><b>Йо. 1, 18-28. «Ніхто й ніколи Бога не бачив. Єдинородний Син, що в Отцевому лоні, – Той об’явив».</b>
<p>Напевно, нам, християнам, до кінця годі усвідомити цю подію, яка сталася через народження Ісуса Христа. Бог являє себе людям. І те прагнення Бога, пошук Бога, який завжди був і є в кожній людині, може втамувати лише особиста зустріч з особою Христа. 
<p>В особі Христа Бог показує себе, являє себе. Показує, яким Він був відвічно і який Він тепер. Тому особа Христа – єдина, яка нас провадить до Бога, показує Його нам. Якщо зустрічаємося з Христом – зустрічаємося з нашим Господом. <b>І ми, як християни, мусимо усвідомлювати, що Бог нам подарував, що ми вже маємо, що ми отримали. Ми отримали самого Господа в людському тілі!</b>
<p>* * *
<p><b>Преосв. Венедикт, єпископ Львівський</b>