<p>Січень 6 (24) Середа</p>
<p><b><i>Навечір’я Різдва Христового.</i></b> </p>
<p>Св. прпмчц. Євгенії.</p>
<p>* * *
<p><i>На Літургії св. Василія Великого, якщо служиться без вечірні</i></p>
<p><i>Тропар, глас 4:</i> Записувалася тоді у Вифлеємі Маріям зо старцем Йосифом,* що був з роду Давида;* вона ж носила в утробі безсіменне Рождення.* Настав же час різдва, і ні одного місця в гостинниці не було;* але пишною палатою вертеп Цариці став.* Христос раждається, щоб воскресити упалий колись образ.</p>
<p>Слава, і нині: <i>Кондак, глас 3:</i> Діва днесь гряде, щоб невимовно родити у вертепі превічне Слово.* Радій, вселенно, почувши це,* прослав з ангелами й пастирями* того, що хоче явитися дитям малим – превічного Бога.</p>
<p><i>Прокімен, глас 1:</i> Господь сказав мені: Син мій єси Ти, Я днесь родив Тебе <i>(Пс. 2,7).</i></p>
<p><i>Стих:</i> Проси в Мене, і Я дам Тобі народи у спадщину, і кінці землі – Тобі в посілість <i>(Пс. 2,8).</i></p>
<p><i>Апостол: .</i></p>
<p><b>Послання до Євреїв 1:1-12</b><p>
 <i>1</i> Багаторазово й багатьма способами Бог говорив колись до батьків наших через пророків.
 <i>2</i> За останніх же оцих днів він говорив до нас через Сина, якого зробив спадкоємцем усього і яким створив віки.
 <i>3</i> Він - відблиск його слави, образ його істоти, - підтримуючи все своїм могутнім словом, здійснив очищення гріхів і возсів праворуч величі на вишині,
 <i>4</i> ставши від ангелів стільки вищим, оскільки успадкував визначніше від них ім'я.
 <i>5</i> Кому бо з ангелів він коли мовив: «Син мій єси, я сьогодні породив тебе?» І ще: «Я буду йому за Отця, а він буде мені за Сина?»
 <i>6</i> Коли ж знов уводив Первородного у світ, то каже: «Нехай поклоняться йому всі ангели Божі.»
 <i>7</i> А щодо ангелів мовить: «Той, хто вітри своїми вісниками вчиняє, а полум'я вогненне - слугами своїми.»
 <i>8</i> А до Сина: «Престол твій, Боже, віковічний, і берло правоти - берло твого царства.
 <i>9</i> Ти полюбив справедливість і зненавидів беззаконність, тому помазав тебе, Боже, Бог твій єлеєм радости понад твоїх співучасників.»
 <i>10</i> І: «Ти, Господи, напочатку заснував землю і небеса - діло рук твоїх.
 <i>11</i> Вони загинуть, ти ж перебуваєш; усі, мов одежа, постаріються.
 <i>12</i> Ти їх, неначе одежину, згорнеш і, немов одежа, вони зміняться. Ти ж - той самий, і літа твої не скінчаться.»
<p><i>Алилуя, глас 5:</i> Сказав Господь Господеві моєму: Сиди праворуч Мене, поки не покладу ворогів Твоїх підніжжям ніг Твоїх <i>(Пс. 109,1).</i></p>
<p><i>Стих:</i> Жезл сили пошле Тобі Господь від Сіону і володій посеред ворогів Твоїх <i>(Пс. 109,2).</i></p>
<p><i>Стих:</i> Із утроби перед зірницею родив Я Тебе – клявся Господь і не розкаявся <i>(Пс. 109,3-4).</i></p>
<p><i>Євангеліє: </i> </p>
<p><b>Євангелія від Луки 2:1-20</b><p>
 <i>1</i> Тими днями вийшов наказ від кесаря Августа переписати всю землю.
 <i>2</i> Перепис цей, перший, відбувся, коли Сирією правив Киріній.
 <i>3</i> І йшли всі записатися, - кожний у своє місто.
 <i>4</i> Пішов також і Йосиф з Галилеї, з міста Назарету в Юдею, в місто Давида, що зветься Вифлеєм, бо він походив з дому й роду Давида,
 <i>5</i> щоб записатися з Марією, зарученою своєю, що була вагітна.
 <i>6</i> І от коли вони були там, настав їй час родити,
 <i>7</i> і вона породила свого сина первородного, сповила його та поклала в ясла, бо не було їм місця в заїзді.
 <i>8</i> Були ж у тій стороні пастухи, що перебували в чистім полі та вночі стояли на сторожі коло своїх отар.
 <i>9</i> Аж ось ангел Господній їм з'явився і слава Господня їх осіяла й великий страх огорнув їх.
 <i>10</i> Ангел же сказав їм: “Не бійтесь, бо я звіщаю вам велику радість, що буде радістю всього народу:
 <i>11</i> Сьогодні народився вам у місті Давидовім Спаситель, він же Христос Господь.
 <i>12</i> І ось вам знак: Ви знайдете дитя сповите, що лежатиме в яслах.”
 <i>13</i> І вмить пристала до ангела велика сила небесного війська, що хвалила Бога й промовляла:
 <i>14</i> “Слава на висотах Богу й на землі мир людям його вподобання.”
 <i>15</i> І коли ангели знялись від них на небо, пастухи один до одного заговорили: “Ходім лишень до Вифлеєму та подивімся на ту подію, що Господь об'явив нам.”
 <i>16</i> І пішли вони притьмом і знайшли Марію, Йосифа й дитятко, що лежало в яслах.
 <i>17</i> Побачивши його, вони розповіли, що їм було сказано про це хлоп'ятко;
 <i>18</i> і всі, хто чув їх, дивувались тому, що пастухи їм оповідали.
 <i>19</i> Марія ж пильно зберігала все це, роздумуючи в своїм серці.
 <i>20</i> А пастухи повернулися, прославляючи й хвалячи Бога за все, що чули й бачили, так, як їм було сказано.
<p><i>Замість </i>Достойно, <i>співаємо:</i> </p>
<p>Тобою радується, Благодатная, всяка твар, ангельський собор і чоловічеський рід, освященний храме і раю словесний, дівственна похвало, що із неї Бог воплотився і младенцем став – перед віками сущий Бог наш. Лоно бо Твоє престолом сотворив і утробу Твою просторішою небес учинив. Тобою радується, Благодатная, всяка твар, слава Тобі.</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i> Алилуя, <i>тричі</i>.</p>
<p>* * *
<p><b>Євр. 1, 1–12 «Він говорив до нас через Сина»</b>
<p>Усе існування людини, Всесвіту, наскільки ми можемо осягнути своїм розумом чи уявою, – вияв великої Божої любові. Ця любов була від віків і буде на віки віків. Але дві тисячі років тому сталось щось особливе, про що ми знаємо, але сутність чого нам тяжко вловити, – народився Бог.
<p>Господь, якого людина не могла уявити, бо в Старому Завіті було заборонено зображати Бога, цей Бог з’являється в людській поставі. У вселенній є мільйони планет та багато галактик, але саме на нашій Землі, невеличкій планеті, прийшов на світ Господь. Через свою любов до нас став людиною, щоб спасти увесь світ загалом і кожного з нас зокрема. 
<p><b>Народження Сина Божого відбулося задля кожного з нас, бо Бог так полюбив світ, що дав свого Сина. </b>

<p><b>Преосв. Венедикт, єпископ Львівський</b>