<p>Січень 2 (20) Субота</p>
<p><i>Субота перед Різдвом. Передсвяття Різдва Господа Бога і Спаса нашого Ісуса Христа.</i></p>
<p>Св. свщмч. Ігнатія Богоносця.</p>
<p>* * *
<p><i>Перший антифон повсякденний</i></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p>Молитвами Богородиці:</p>
<p>Бо правий Господь Бог наш і немає неправди в нім.</p>
<p>Молитвами Богородиці:</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Молитвами Богородиці:</p>
<p><i>Другий антифон повсякденний</i></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p>Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p>Молитвами святих твоїх:</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p>Молитвами святих твоїх:</p>
<p><i>«Єдинородний Сину»</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i>Третій антифон</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p>Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі*</p>
<p>Спаси нас, Сину Божий:</p>
<p><i>Тропар, глас 4:</i> Готуйся, Вифлеєме, розкрийся всім, Єдеме,* красуйся, Євфрате,* бо дерево життя в вертепі розквітнуло від Діви.* її лоно раєм мисленним явилось, в якому – божественний сад.* 3 нього, ївши, будемо жити – і не, як Адам, помремо.* Христос раждається, щоб оновити упалий колись образ.</p>
<p>Слава, і нині: <i>Кондак, глас 3:</i> Діва днесь гряде, щоб невимовно родити у вертепі превічне Слово.* Радій, вселенно, почувши це,* прослав з ангелами й пастирями* того, що хоче явитися дитям малим – предвічного Бога.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p><i>Апостол: </i> </p>
<p><b>Послання до Галатів 3:8-12</b><p>
 <i>8</i> Тому й писання, бачивши наперед, що Бог оправдає поган вірою, дало Авраамові цю добру звістку: “У тобі будуть благословенні всі народи.”
 <i>9</i> Так, отже, ті, що вірують, благословляться з вірним Авраамом.
 <i>10</i> Усі бо, які покликаються на діла закону, - під прокляттям, бо написано: “Проклят усякий, хто не пильнує, щоб виконати все, що написано в книзі закону.”
 <i>11</i> А що ніхто законом не оправдується перед Богом, то це ясно, бо “праведний з віри буде жити.”
 <i>12</i> Закон же не від віри, бо каже: “Хто чинитиме його приписи, той буде ними жити”.
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p><i>Євангеліє: </i> </p>
<p><b>Євангелія від Луки 13:18-29</b><p>
<i>18</i> Далі промовив: “На що схоже Царство Боже? До чого б мені його прирівняти?
<i>19</i> Воно схоже на зерно гірчичне, що чоловік узяв та й кинув у город свій, і воно вигналось і стало деревом великим, і небесне птаство гніздиться у його гілляках.
<i>20</i> І знову промовив: “До чого мені прирівняти Царство Боже?
<i>21</i> Воно схоже на закваску, що жінка взяла й поклала в три мірки борошна, аж поки все не скисне.”
<i>22</i> Ісус проходив через міста та через села, навчаючи й простуючи до Єрусалиму.
<i>23</i> Аж ото сказав хтось до нього: “Господи, чи мало буде тих, що спасуться?” Він відповів їм:
<i>24</i> “Силкуйтеся ввійти через тісні ворота, багато бо, кажу вам, силкуватимуться ввійти, але не зможуть.
<i>25</i> І як господар устане й замкне двері, а ви, зоставшися знадвору, почнете стукати у двері та казати: Господи, відчини нам! - він відповість вам: Не знаю вас, звідкіля ви.
<i>26</i> Тоді ви почнете казати: Ми їли й пили перед тобою, і ти навчав нас на майданах наших.
<i>27</i> Та він відповість: Кажу бо вам: Не знаю вас, звідкіля ви; геть від мене всі ви, що чините неправду!
<i>28</i> Там буде плач і скрегіт зубів, коли побачите Авраама, Ісаака та Якова й усіх пророків у Царстві Божім, себе ж самих викинутих назовні.
<i>29</i> Прийдуть тоді від сходу й від заходу, від півночі й від півдня й возсядуть (на бенкеті) в Царстві Божім.
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>* * *
<p><b>Гл. 3, 8–12
«Праведний з віри буде жити»</b>
<p>Що таке віра? Це уповання на Бога у будь-яких обставинах, довіра до Господа, що все Він допускає тільки для нашого добра. Наші життєві обставини завжди випробовують нашу віру, виявляють те, наскільки ми покладаємося на Бога в різноманітних обставинах.
<p>Усе наше життя – випробування нашої віри, і що складніша ситуація, то легше виявити наскільки сильною є наша віра. Тому завжди розвиваймо нашу віру в Бога, пильнуймо своє серце, щоб повсякчас уповало і покладалося лише на Господа.
<p>Пригляньмося до свого життя: скільки разів ця наша віра «спрацювала» і тоді дала свої результати. Наше життя дає нам досвід того, що покладатися на Бога варто, та цю довіру до Бога треба в собі розвивати. Що більше будемо покладатися, вірити, тоді в свою чергу наша віра зростатиме. <b>Йдімо до цього крок за кроком, відтак цими нашими малими кроками дійдемо до великої віри!</b>
<p><b>Лк. 13, 18-29. «На що схоже Царство Боже? До чого б мені його прирівняти? Воно схоже на зерно гірчичне».</b>
<p>Гірчичне зерно дуже мале, ще менше, ніж зерно маку, але з нього виростає великий кущ. З малого – велике. Дуже часто ми носимо в душі переконання й відчуття своєї малості. Часто саме тому хочемо щось у житті здобути, чогось досягти, кимось стати, щоб ту свою малість подолати. Але ніхто й ніщо: ні матеріальні речі, ні посади, ні статус у суспільстві – не позбавлять нас того відчуття малості. Адже цю малість може заповнити лише Бог! Саме Великий Бог дає людині силу вирости великою.
<p>До прикладу, погляньмо на святих: вони були звичайними людьми, такими, як ми, мали свої пристрасті, недоліки, помилки. Але вони дозволяли Богові займати щораз більше місця в собі, і щораз більше росла їхня велич. Ми так і співаємо: «Дивний Бог у святих своїх!» Великий Бог у святих своїх! Апостол Павло каже: «Бо вже не живу я, а живе в мені Христос!» Про це перебування Бога в собі Йоан Предтеча каже: «Мені треба маліти, а Йому рости!»
<p>Дозволяймо Богові рости в нас! Не біймося, як писав наш Патріарх Йосиф, прагнути великих речей і мати великі бажання. <b>Якщо в житті хтось прагне чогось великого, то досягає того!</b>
<p><b>Преосв. Венедикт, єпископ Львівський</b>