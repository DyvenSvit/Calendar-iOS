<p>Січень 24 (11) Неділя </p>
<p><i>Неділя по Богоявленні. Гл. 1. Єв. 1.</i></p>
<p><b>† Прп. Теодосія, спільнотного життя начальника.</b></p>
<p>* * *
<p><i>Антифон 1</i></p>
<p><i>Стих 1:</i> Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Стала Юдея святиня його,* Ізраїль – володіння Його <i>(Пс. 113,2).</i></p>
<p>Молитвами Богородиці:</p>
<p><i>Стих 3:</i> Море виділо і побігло,* Йордан повернувся назад <i>(Пс. 113,3).</i></p>
<p>Молитвами Богородиці:</p>
<p><i>Стих 4:</i> Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p>Молитвами Богородиці:</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці:</p>
<p><i>Антифон 2</i></p>
<p><i>Стих 1:</i> Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Стих 2:</i> Бо прихилив вухо Своє до мене* і у дні мої призову <i>(Пс. 114,2).</i></p>
<p>Спаси нас, Сину Божий:</p>
<p><i>Стих 3:</i> Обняли мене болісті смерти,* біди адові зустріли мене <i>(Пс. 114,3).</i></p>
<p>Спаси нас, Сину Божий:</p>
<p><i>Стих 4:</i> Милостивий Господь і праведний* і Бог наш милує <i>(Пс. 114,4).</i></p>
<p>Спаси нас, Сину Божий:</p>
<p>Слава, і нині: Єдинородний Сину:</p>
<p><i>Антифон 3</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі.</p>
<p>Спаси нас, Сину Божий:</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресенню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p><i>Тропар святому, глас 8:</i> Потоками сліз твоїх Ти неродючу пустиню управив,* і з глибини зітханнями Ти в трудах приніс стократні плоди,* і був Ти світильником вселенної, сіяючи чудесами, Теодосіє, отче наш.* Моли Христа Бога, щоб спаслися душі наші.</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p><i>Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресення.</p>
<p>Слава: <i>Кондак святому, глас 8:</i> Насаджений у дворах Господа твого,* зацвів Ти красно преподобними твоїми чеснотами* і умножив Ти дітей Твоїх у пустині,* напоюваних струями твоїх сліз,* стадоначальнику Божий божественних дворів.* Тому зовемо Тобі:* Радуйся, отче Теодосіє.</p>
<p>І нині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 1:</i> Будь, Господи, милість твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Прокімен святому, глас 7:</i> Чесна перед Господом смерть преподобних Його <i>(Пс. 115,6)</i></p>
<p><i>Апостол:</i></p>
<p><i>Неділі: </i><p><b>Послання до Ефесян 4:7-13</b><p>
 <i>7</i> Кожному з нас дана благодать за мірою Христових дарів.
 <i>8</i> Тому й сказано: “Вийшов на висоту, забрав у полон бранців, дав дари людям.”
 <i>9</i> А те “вийшов” що означає, як не те, що він був зійшов і в найнижчі частини землі?
 <i>10</i> Той же, хто був зійшов на низ, це той самий, що вийшов найвище всіх небес, щоб усе наповнити.
 <i>11</i> І він сам настановив одних апостолами, інших - пророками, ще інших - євангелистами і пастирями, і вчителями,
 <i>12</i> для вдосконалення святих на діло служби, на будування Христового тіла,
 <i>13</i> аж поки ми всі не дійдемо до єдности в вірі й до повного спізнання Божого Сина, до звершености мужа, до міри повного зросту повноти Христа.
<p><i>Прп.:</i><p><b>Послання до Євреїв 13:17-21</b><p>
 <i>17</i> Слухайтесь ваших наставників і коріться, бо вони пильнують ваші душі, за які мають звіт дати; щоб вони це робили з радістю, а не зідхаючи, - бо це для вас некорисно.
 <i>18</i> Молітеся за нас, бо нам здається, що маємо добре сумління, бажаючи у всьому поводитись добре;
 <i>19</i> тим більше ж прошу вас це робити, щоб якнайскоріше мене вам повернено.
 <i>20</i> Нехай Бог миру, що підняв з мертвих того, хто кров'ю вічного завіту став великим Пастирем овець, - Господа нашого Ісуса, -
 <i>21</i> зробить вас здібними виконувати його волю добрими ділами, здійснюючи у вас те, що йому любе через Ісуса Христа, якому слава по віки вічні. Амінь.
<p><i>Алилуя, глас 1:</i> Бог, що дає відплату мені і покорив народи мені <i>(Пс. 17,48).</i></p>
<p><i>Стих:</i> Ти, що величаєш спасення царя і твориш милість помазаникові своєму Давидові і сімені його до віку <i>(Пс. 17,51).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p><i>Стих:</i> Сильне на землі буде сім’я його <i>(Пс. 111,2).</i></p>
<p><i>Євангеліє: </i> </p>
<p><i>Неділі: </i><p><b>Євангелія від Матея 4:12-17</b><p>
 <i>12</i> Почувши, що Йоана ув'язнено, Ісус повернувся в Галилею
 <i>13</i> і, покинувши Назарет, пішов і оселився в Капернаумі, що при морі, на границях Завулона та Нафталі,
 <i>14</i> щоб збулося те, що сказав був пророк Ісая:
 <i>15</i> “О земле Завулона та земле Нафталі, приморський шляху, країно за Йорданом, поганська Галилеє!
 <i>16</i> Народ, який сидів у темноті побачив велике світло; тим, що сиділи в країні й тіні смерти, - зійшло їм світло.”
 <i>17</i> З того часу Ісус почав проповідувати й говорити: “Покайтесь, бо Небесне Царство близько.”
<p><i>Прп.:</i><p><b>Євангелія від Луки 6:17-23</b><p>
 <i>17</i> Зійшовши з ними, він став на рівнім місці, й була там велика сила його учнів і людей вельми багато з Юдеї та з Єрусалиму, і з побережжя Тиру та Сидону.
 <i>18</i> Вони прийшли послухати його й оздоровитись від своїх недуг; і всі ті, що їх мучили нечисті духи, теж оздоровлялись.
 <i>19</i> Увесь народ намагався його торкнутися, бо сила виходила з нього й усіх оздоровляла.
 <i>20</i> Тоді він, звівши на своїх учнів очі, почав казати: “Блаженні вбогі, - бо ваше Царство Боже.
 <i>21</i> Блаженні, голодні нині, бо ви насититеся. Блаженні, що плачете нині, бо будете сміятись.
 <i>22</i> Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть, як безчесне, ваше ім'я Сина Чоловічого ради.
 <i>23</i> Радійте того дня і веселіться, бо ваша нагорода велика в небі. Так само бо поводилися з пророками батьки їхні.
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i> </p>
<p>В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>* * *
<p><b>Лк. 6, 17-23. «Радійте того дня і веселіться, бо ваша нагорода велика в небі».</b>
<p>На перший погляд таке висловлювання Господа може видатися дивним. Як Ісус Христос може називати блаженними, або щасливими, вбогих, голодних, тих, кого ненавидять, тих, хто плаче… Відтак каже ще й радіти з цього. Ми, люди, хочемо мати достаток, бути щасливими, мати певність у житті. Однак Божі дороги для кожного з нас не раз є інакші.
<p>Так, людина завжди прагне мати стабільність у житті, щастя, радість. Але мусимо визнати, що саме наші життєві труднощі й клопоти правдиво показують, ким ми є, яке наше духовне життя і які наші стосунки з Богом. Коли будуємо своє існування лише на земному фундаменті, то вся будівля «завалиться» в час нашої смерті. Лише в того, хто живе з Богом, смерть не може нічого забрати. Тому не раз саме наші проблеми наближають нас до Бога, показуючи непевність усього земного. <b>Так часто трапляється, що саме ці труднощі є для нас доброю нагодою наблизитися до Господа і з’єднатися з Ним.</b>
<p><b>Преосв. Венедикт, єпископ Львівський</b>