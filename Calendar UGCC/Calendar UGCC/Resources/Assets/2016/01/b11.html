<p>Січень 11 (29) Понеділок</p>
<p>Свв. младенців, за Христа вбитих у Вифлеємі. Прп. Маркелла, ігумена обителі Неусипаємих.</p>
<p>* * *
<p><i>Антифон 1</i></p>
<p><i>Стих 1:</i> Ісповімся Тобі, Господи, всім серцем моїм,* розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> На раді праведних і соньмі –* великі діла Господні, явлені в усіх волях Його <i>(Пс. 110,1-2).</i></p>
<p>Молитвами Богородиці:</p>
<p><i>Стих 3:</i> Ісповідування і велич – діло Його* і правда Його перебуває повік віку <i>(Пс. 110,3).</i></p>
<p>Молитвами Богородиці:</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p>Молитвами Богородиці:</p>
<p><i>Антифон 2</i></p>
<p><i>Стих 1:</i> Блажен муж, що боїться Господа,* заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Стих 2:</i> Сильне на землі буде сім’я його,* рід правих благословиться <i>(Пс. 111,2).</i></p>
<p>Спаси нас, Сину Божий:</p>
<p><i>Стих 3:</i> Слава і багатство в домі його* і правда його перебуває повік віку <i>(Пс. 111,3).</i></p>
<p>Спаси нас, Сину Божий:</p>
<p>Слава, і нині: Єдинородний Сину:</p>
<p><i>Антифон 3</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі.</p>
<p>Спаси нас, Сину Божий:</p>
<p><i>Тропар:</i> Різдво Твоє, Христе Боже наш,* засвітило світові світло розуміння:* в ньому бо ті, що звіздам служили, від звізди навчилися* поклонятися Тобі – Сонцю правди,* і пізнавати Тебе – Схід з висоти.* Господи, слава Тобі.</p>
<p>Слава, і нині: <i>Кондак, глас 3</i>: Діва днесь преістотного родить* і земля вертеп неприступному приносить.* Ангели з пастирями славословлять,* а волхви зо звіздою подорожують,* бо ради нас родилося дитя мале – превічний Бог.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> Вся земля нехай поклониться Тобі і співає Тобі, нехай же співає імені Твоєму, Всевишній <i>(Пс. 65,4).</i></p>
<p><i>Стих:</i> Воскликніте Господеві, вся земля, співайте ж імені Його, віддайте славу хвалі Його <i>(Пс. 65,2).</i></p>
<p><i>Апостол:</i> </p>
<p><b>Перше послання Апостола Петра 2:21-3:9</b><p>
 <i>21</i> Власне, на це ви покликані, бо й Христос страждав за вас також, лишивши вам приклад, щоб ви йшли його слідами;
 <i>22</i> той, хто не вчинив гріха, і підступу в його устах не знайшлося,
 <i>23</i> хто був злословлений, але сам, навпаки, не злословив, хто страждав, та не погрожував, а здався на того, який судить справедливо;
 <i>24</i> він сам у своїм тілі виніс наші гріхи на дерево, щоб ми, вмерши для гріхів, жили для справедливости, - ми, що його синяками зцілились.
 <i>25</i> Бо ви блукали, немов вівці, але тепер повернулися до пастиря і наставника душ ваших.
 <i>1</i> Так само ви, жінки, коріться своїм чоловікам, щоб, навіть якщо деякі й не вірять слову, були поводженням жінок позискані без слова,
 <i>2</i> коли побачать ваше життя у чистоті й повазі.
 <i>3</i> Нехай ваша окраса буде не зовнішня - заплітання волосся, накладання золотих обручок чи прибирання в шати,
 <i>4</i> але в середині людського серця, в нетлінності душі, лагідної та мовчазної: це многоцінне перед Богом.
 <i>5</i> Бо колись і святі жінки, які надіялися на Бога, себе приоздоблювали, корившися своїм чоловікам,
 <i>6</i> як от Сара слухала Авраама, «паном» його звала; ви ж її діти, коли добре чините і не лякаєтеся жадних застрашувань.
 <i>7</i> Ви, чоловіки, живіть розумно разом з вашими жінками, як з істотами, що від вас слабші, віддаючи їм належну шану як співспадкоємцям благодаті життя, - тим ваші молитви не втрачатимуть на силі.
 <i>8</i> Нарешті, всі ви будьте однієї думки, співчутливі, братолюбні, милосердні, смиренні.
 <i>9</i> Не платіть злом за зло чи лайкою за лайку, а, навпаки, благословляйте, бо ви на те покликані, щоб успадкувати благословення.
<p><i>Алилуя, глас 1: </i>Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p><i>Стих:</i> День дневі передає слово і ніч ночі об’являє розуміння <i>(Пс. 18,3).</i></p>
<p><i>Євангеліє:</i></p>
<p><b>Євангелія від Марка 10:46-52</b><p>
 <i>46</i> І приходять вони в Єрихон. Коли ж він з учнями своїми і з силою народу виходив з Єрихону, син Тимея, Вартимей, сліпий жебрак, сидів край дороги.
 <i>47</i> Довідавшися, що то Ісус з Назарету, закричав він і промовив: &quot;Сину Давидів, Ісусе, змилуйся надо мною!&quot;
 <i>48</i> Багато сварили його, щоб мовчав, та він кричав ще більше: &quot;Сину Давидів, змилуйся надо мною!&quot;
 <i>49</i> Ісус же спинивсь і каже: &quot;Прикличте його!&quot; Кличуть, отже, сліпого й говорять до нього: &quot;Бадьорся! Устань лишень, кличе тебе.&quot;
 <i>50</i> Він же, скинувши свою верхню одежу, скочив і підійшов до Ісуса.
 <i>51</i> Ісус, до нього звернувшись, каже: &quot;Що ти хочеш, щоб я зробив тобі?&quot; А сліпий йому: &quot;Учителю мій, - щоб я бачив!&quot;
 <i>52</i> Сказав Ісус до нього: &quot;Іди, віра твоя спасла тебе.&quot; І негайно прозрів той та й пішов дорогою за ним.
<p><i>Замість </i>Достойно, <i>приспів:</i> Величай, душе моя, у вертепі народженого царя – Христа.</p>
<p><i>І ірмос, глас 1:</i> Таїнство чудне небо – вертеп, престол херувимський – Діву, ясла – вмістилище, в яких возліг невмістимий Христос Бог. Його оспівуючи величаємо.</p>
<p><i>Причасний:</i> Ізбавління послав Господь людям своїм <i>(Пс. 110,9).</i> Алилуя, <i>тричі</i>.</p>
<p>* * *
<p><b>1 Пт. 2,21–3,9
«Ми, що його синяками зцілились»</b>
<p>Синці, а тим паче рани – це щось неприємне для нас, те, що з’являється після травм, катастроф, воєн. Ми завжди хочемо ці рани якнайшвидше вигоїти, щоб вони зникли, щоб повернутись до здоров’я. 
<p>Але в історії спасення бачимо, що через рани Ісуса Христа, через Його страждання, терпіння і розп’яття, що, за людським сприйняттям, неприємне, хтось інший оздоровлюється. Господь терпить, а людина зцілюється. Господь страждає для того, щоб ми ставали здоровими. Це велика тайна, з одного боку – терпіння, а з другого – оздоровлення. 
<p>Через терпіння та страждання Ісуса Христа ми стали здоровими, цілісними, переміненими. У нашому житті дуже часто терпіння і страждання мають сенс тому, що дають нам нагоду оздоровлення. Роблять нас учасниками того спасіння, яке Бог вже дарував нам через свої страждання. <b>Спробуймо на всі наші терпіння, страждання і невигоди подивитись як на нагоду для нашого зцілення в контексті терпінь і страждань Ісуса Христа! </b>
<p><b>Мр. 10, 46-52. «Віра твоя спасла тебе».</b>
<p>До деяких виразів і слів у своєму житті ми звикаємо, сприймаємо їх як даність, часто повторюємо ці фрази і слова у своїх стосунках. Однак часто не усвідомлюємо глибини значення цих слів. Так і тепер перед нами постають слова, які ми не раз чули: «Віра твоя спасла тебе». Значить, віра людини спасає саму людину. 
<p>Ми, зі свого боку, завжди звертаємося до Бога з різними проханнями, нагадуваннями, молитвами. Але це Євангеліє каже, що остаточно не Бог нам дає, чи не Бог нас «спасає», а спасає нас наша віра. Коли подивитися на наші стосунки з Творцем, то питання не в тому, що Бог чогось не може чи щось понад Його силу, – у Нього все можливе. Постає питання нашої довіри: наскільки ми довіряємо Господеві? А цього, як можемо зауважити, у нашому житті дуже мало – щоб ми могли цілковито довіряти Богові, покладатись на Нього. Але <b>той Ісус Христос, який був учора і сьогодні і буде навіки, цей Ісус Христос, який за вірою людей зцілював їх, – Він і сьогодні зцілює кожного, хто з вірою приходить до Нього.</b> 
<p><b>Преосв. Венедикт, єпископ Львівський</b>