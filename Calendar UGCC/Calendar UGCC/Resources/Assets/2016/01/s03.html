<p><b>Hеділя перед Pіздвом Xристовим – святих отців</b></p>
<p>Попередньої неділі Христова Церква поминала пам’ять усіх свв. праотців, аж до Мойсея. Нині свята Церква почитає окремою службою тих святих отців Старого Завіту, від яких Ісус Христос походив по плоті, а далі святих пророків, які провістили Його прихід і закликали жидів до покаяння. Особливо почитаємо нині пам’ять святих Мойсея, Ісуса Навина, царя Давида, Самуїла, усіх пророків, трьох юнаків Ананії, Азарії і Мисаїла, праведну Сусанну, праведного Єлеазара і сімох братів Макавейських, а ще священика Маттатію і його синів, яких називають Макавеями, які в ІІ столітті до Різдва Христового стали в обороні Божого закону та поневоленого жидівського народу і, після численних війн, звільнили народ із сирійської неволі.</p>
<p>Усіх тих, які святістю життя вже у Старому Завіті засіяли зерна глибокої віри і надії на Господа, і яких ми повинні наслідувати, нині вшановує свята Церква і немовби возводить перед нами той довгий час чекання, який називаємо Старим Завітом. Сповнилися обітниці Господа Бога, сповнилися слова пророків, минули тисячі літ покаяння – приходить хвиля, коли Бог глянув на світ цей і помилував його, пославши Христа Спасителя й Ізбавителя нашого.</p>
<p><i>У той самий день</i>
<p><b>Святої мучениці Юліянії, що з Никомидії</b>
<p><i>Тропар, гл. 4:</i> Агниця Твоя, Ісусе, Юліанія,* кличе великим голосом:* Тебе, жениху мій, люблю і, Тебе шукаючи, страдаю,* і разом з Тобою розпинаюся, і погребуюся хрещенням Твоїм,* і терплю ради Тебе, щоб і царствувати в Тобі,* і вмираю за Тебе, щоб і жити з Тобою,* та як жертву непорочну прийми мене, що з любов’ю пожертвувалася Тобі.* її молитвами як милостивий спаси душі наші.
<p><i>Кондак, гл. 3:</i> Дівицтва красою очищена, дівице, і мучеництва вінцями нині вінчавшись, Юліаніє, сущим у недугах і нуждах спасіння і зцілення подаєш, тим, які до мощей твоїх приступають і божественну благодать виливає Христос і життя вічне.
<p>Свята Юліянія була родом з Никомидії Витинської. Її батько називався Африкан. Були вони поганами і людьми заможними. Уже в дев’ятирічному віці Юліянія була заручена за багатого і славного родом юнака Єлевсія. Але, за Божою ласкою, вона пізнала Христову віру і прийняла святе хрещення. Коли ж Єлевсій став старостою Никомидії і хотів з Юліянією одружитися, то вона сказала, що є християнкою і лишень тоді зможе вийти за нього заміж, коли він також прийме св. хрещення.
<p>Батько, дізнавшись про це, жорстоко побив її, а потім сам привів дочку на суд до Єлевсія. Той став благати Юліянію, щоб вона принесла жертву богам; казав, що він охоче задля неї прийняв би християнську віру, та натомість утратив би ласку в імператора або й навіть життя. На це свята діва відповіла йому, що вона також не хоче втратити ласки у Царя всіх царів, ані життя вічного, яке з певністю утратила б, якщо б зреклася Христової віри.
<p>І тоді почалися страшні муки. Святу Юліянію били різками, а потім повісили за волосся на дереві і шматували гострим залізом. А коли її ледь живу кинули на ніч до в’язниці, то і тут ще вона мусила перенести тяжку боротьбу з дияволом, який спокушав її до відступництва. Та коли свята діва силою молитви поборола душевного ворога, то небесна утіха наповнила її серце. Наступного дня святу Юліянію прив’язали до колеса, під яким були гострі ножі, палили вогнем, кидали в окріп, а під кінець засудили на смерть від меча. Постраждала свята Юліянія 304 р.
<p>Як свідчить передання, під час мученицького подвигу святої Юліянії навернулося п’ятсот чоловіків і сто тридцять жінок – усі вони разом з нею прийняли мученицьку смерть.
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>