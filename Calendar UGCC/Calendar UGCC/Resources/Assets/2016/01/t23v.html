<p>23 (10) Субота</p>

<p><i>Субота по Богоявленні.</i></p>

<p>† Пратулинських мчч. Св. Григорія, єп. Ниського, Прп. Дометіяна єп. Мелітинського. Прп. Маркіяна, пресвітера й економа Великої Церкви.</p>

<h2 align="center" ><b>ВЕЧІРНЯ</b></h2>

<p><i>Диякон, тримаючи стихар з орарем, підходить до священика і, схиливши голову, каже:</i> Благослови, владико, стихар з орарем. <i>Священик благословляє, кажучи:</i> Благословенний Бог наш. <i>Диякон:</i> „Амінь”, <i>після того одягає на себе стихар і, поцілувавши орар, одягає його на ліве рамено.</i></p>

<p><i>Священик, одягає епітрахиль, попередньо поблагословивши його, виходить північними дверми і, ставши перед зачиненими святими дверми, робить малий поклін і виголошує:</i> Благословенний Бог наш завжди, нині і повсякчас, і на віки вічні.</p>

<p><i>Вірні:</i> Амінь. Слава тобі, Боже наш, слава тобі.</p>

<p>Царю небесний, утішителю, Душе істини, * що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>

<p>Святий Боже, святий Кріпкий, святий Безсмертний, помилуй нас <i>(3 р.).</i></p>

<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй <i>(3 р.).</i></p>

<p>Слава Отцю, і Сину, і Святому Духові.</p>

<p>Інині і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь. Господи, помилуй <i>(12 р.).</i></p>

<p>Слава Отцю, і Сину, і Святому Духові:*</p>

<p>Інині і повсякчас, і на віки вічні. Амінь.</p>

<p>Прийдіте, поклонімся* Цареві нашому Богу.</p>

<p>Прийдіте, поклонімся* Христові, Цареві нашому Богу.</p>

<p>Прийдіте, поклонімся і припадім* до самого Господа Ісуса Христа, Царя і Бога нашого.</p>

<h3 align="center" ><b>Псалом 103</b></h3>

<p>Благослови, душе моя, Господа!* Господи, Боже мій, ти вельми великий!</p>

<p>Ти одягнувся величчю і красою,* ти світлом, наче ризою, покрився.</p>

<p>Ти розіп'яв, неначе намет, небо,* ти збудував твої горниці у водах.</p>

<p>Із хмар собі робиш колісницю,* ходиш на крилах вітру.</p>

<p>Вітри своїми посланцями учиняєш,* полум'я вогненне − слугами своїми.</p>

<p>Ти заснував землю на її підвалинах,* не захитається по віки вічні.</p>

<p>Безоднею, немов одежею, покрив її,* понад горами стали води.</p>

<p>Перед погрозою твоєю вони тікали,* перед голосом грому твого тремтіли.</p>

<p>Підвелися гори, зійшли долини до місця,* що ти їм призначив.</p>

<p>Поставив їм границю, якої не перейдуть,* щоб знову покрити землю.</p>

<p>Джерела посилаєш у ріки,* які течуть проміж горами.</p>

<p>Усю звірину, що в полі, вони напувають,* дикі осли там гасять свою спрагу.</p>

<p>Над ними кублиться небесне птаство,* з-поміж гілляк дає свій голос.</p>

<p>Ти напуваєш гори з твоїх горниць,* земля насичується плодом діл твоїх.</p>

<p>Вирощуєш траву для скоту, зела – на вжиток людям,* щоб хліб із землі добували:</p>

<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>

<p>Насичуються дерева Господні,* кедри ливанські, що посадив їх.</p>

<p>На них гніздяться птиці;* бусли – на кипарисах їхнє житло.</p>

<p>Високі гори для оленів,* скелі − для зайців притулок.</p>

<p>Ти створив місяць, щоб значити пори;* сонце знає свій захід.</p>

<p>Наводиш темряву, і ніч надходить,* що в ній ворушаться усі звірі дібровні.</p>

<p>Левенята рикають за здобиччю своєю,* поживи від Бога для себе просять.</p>

<p>Ховаються, як тільки зійде сонце,* лягають у своїх норах.</p>

<p>Виходить чоловік до свого діла,* і до своєї праці аж до вечора.</p>

<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>

<p>Ось море велике, прешироке, * у ньому плазунів без ліку, звірів малих і великих.</p>

<p>Там кораблі проходять,* є і левіятан, якого ти створив, щоб ним бавитися.</p>

<p>Усі вони від тебе дожидають,* щоб дав їм у свій час поживу.</p>

<p>Коли даєш їм, вони її збирають,* як розтулюєш твою руку, вони насичуються благом.</p>

<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>

<p>Зішлеш свій дух, – вони оживають,* і ти відновлюєш лице землі.</p>

<p>Нехай слава Господня буде повіки,* нехай Господь радіє творами своїми.</p>

<p>Спогляне він на землю, і вона стрясається,* торкнеться гір, вони димують.</p>

<p>Я буду Господеві співати поки життя мого,* псалми співатиму, поки буду жити.</p>

<p>Нехай буде приємна йому моя пісня;* у Господі я веселитимусь.</p>

<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>

<p>Слава Отцю, і Сину, і Святому Духові:</p>

<p>І нині і повсякчас, і на віки вічні. Амінь.</p>

<p>Алилуя, алилуя, алилуя: Слава тобі, Боже! <i>(3 р.).</i></p>

<h3 align="center" ><b>Вечірні молитви</b></h3>

<p><i>Під час 103-го псалма священик мовить перед св. дверми вечірні молитви. </i></p>

<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>

<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>

<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>

<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>

<p>По закінченні 103-го псалма диякон виходить північними дверми, віддає шану священикові. <i>Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</i></p>

<h3 align="center" ><b>Єктенія</b></h3>

<p>В мирі Господеві помолімся.</p>

<p><i>Вірні:</i> Господи, помилуй <i>(за кожним разом).</i></p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Диякон, зробивши малий поклін, вертається південними дверми у святилище і стає праворуч священика. Вірні співають перший антифон "Блажен муж".</i></p>

<h3 align="center" ><b>Блажен муж</b></h3>

<p>Блажен муж, – алилуя – що за радою безбожних не ходить. Алилуя. <i>(3 р.)</i></p>

<p>Бо Господь дбає про путь праведних,* а путь безбожних загине. Алилуя. <i>(3 р.)</i></p>

<p>Служіте Господеві в страсі* і радуйтеся у тремтінні. Алилуя. <i>(3 р.)</i></p>

<p>Блаженні всі,* що на нього надіються. Алилуя<i>.</i> <i>(3 р.)</i></p>

<p>Воскресни, Господи,* спаси мене, мій Боже. Алилуя. <i>(3 р.)</i></p>

<p>У Господа спасіння;* і на твій народ – благословення твоє. Алилуя. <i>(3 р.)</i></p>

<p>СлаваОтцю, і Сину, і Святому Духові: Алилуя <i>(3 р.)</i></p>

<p>І нині і повсякчас, і на віки вічні. Амінь. Алилуя.<i> (3 р.).</i></p>

<p>Алилуя, алилуя, алилуя: Слава тобі, Боже! <i>(3 р.).</i></p>

<p><i>Після закінчення "Блажен муж" диякон, вийшовши північними дверми, співає малу єктенію:</i></p>

<p><b>Мала єктенія</b></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо твоя є влада і твоє царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Диякон робить малий поклін та вертається у святилище. </i></p>

<h3 align="center" ><b>Псалом 140</b></h3>

<p><i>Вірні співають два перші стихи 140-го псалма, на голос 8. Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</i></p>

<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>

<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p><b>Псалом 141</b></p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p>Виведи з в'язниці мою душу,* щоб дякувати імені твоєму.</p>

<p>Мене обступлять праведники,* бо ти добро мені вчиниш.</p>

<h3 align="center" ><b><i>Стихири</i></b></h3>

<p><b>Псалом 129</b></p>

<p><i>Стих: З глибин взиваю до тебе, Господи,* Господи, почуй мій голос.</i></p>

<p><i>(г. 8):</i> Господи, хоч, як людина, станув ти в Йордані перед Іваном,* то, сидячи з Отцем, не зійшов з престолу.* Христившись задля нас, ти визволив світ з неволі гріха,* як щедрий і чоловіколюбний.</p>

<p><i>Стих: Нехай будуть твої вуха уважні,* до голосу благання мого.</i></p>

<p>Господи, хоч, як людина, зійшов ти у йорданські води,* то Дух, зійшовши згори, свідчив* і Отчий голос назвав тебе Сином.* Тож з'явися і подай нетління душам нашим.</p>

<p><i>Стих: Коли ти, Господи, зважатимеш на беззаконня,* то хто встоїться, Господи. Та в тебе є прощення.</i></p>

<p>Господи, незмінний перед віками, ти народився від Отця,* а останнім часом прийшов, прийнявши вигляд слуги,* і, як Творець, обновив свій образ,* бо, христившись, дав ти нетління душам нашим.</p>

<p><i>Стих: Задля імени твого надіюсь на тебе, Господи,* надіється душа моя на слово твоє; надіється душа моя на Господа.</i></p>

<p><i>(г.1, под.: Преславні мученики, твір єромонаха Стефана)</i> Блаженні мученики,* ви перемогли ворога силою свого духа,* мужньо вистоявши у святій вірі,* і за неї положили життя,* нині стоїте перед Всевишнім,* просячи у нього миру країні нашій,* і душам нашим велику милість.</p>

<p><i>Стих: Від ранньої сторожі до ночі* від ранньої сторожі нехай уповає Ізраїль на Господа.</i></p>

<p>Засіяли як сонце,* у країні темноти і насилля,* показуючи світло католицької віри,* за неї ви постраждали,* загинувши від стальних куль,* віддавши ваші душі,* у руки Владики Всецар’я.</p>

<p><i>Стих: Бо в Господа милість і відкуплення велике в нього;* він визволить Ізраїля від усього беззаконня його.</i></p>

<p>Ні голод ні біда,* ні звірства ворогів,* ні істинно блаженна смерть,* не змогли вас відлучити від любові Божої,* і як агнці на заколення,* ви наслідували свого пастиря,* за це прийняли вінці небесні,* моліться неустанно за душі наші.</p>

<p><b>Псалом 116</b></p>

<p><i>Стих: Хваліте Господа всі народи!* Прославляйте його всі люди!</i></p>

<p><i>(г.8, под.: Як назвемо вас”)</i> Як прославимо вас,* блаженні Микито, Вінкентію, Іване і Констянтине,* Михаїле, Онуфрію, Филипе славні,* що засяяли божественним світлом,* у темр’яві яка огорнула нашу землю,* і нині ви просвіщаєте нас,* захоронюючи в мирі і одності,* молячись безнастанно, щоб спаслися душі наші.</p>

<p><i>Стих: Велике бо до нас його милосердя, і вірність Господа повіки.</i></p>

<p>Як просвіщаєте ви нас,* стастотерпці Максиме, Данило і Констянтине,* Вартоломею, Луко і Гнате,* щоб ми не зблудили,* і не пішли за ворогом наших душ,* ви перемогли його,* подвижники святої віри,* тож моліться, щоб спаслися душі наші.</p>

<p><b>Слава</b> <i>(г.6)</i>: Відкинувши безбожну раду,* витривавши мужньо у спокусі,* і прийнявши мученицький вінець,* славні мученики,* прославили ви Господа Христа,* з яким тепер цар’юєте на віки,* моліть його неустанно за всіх нас,* що з вірою вшановують пам’ять вашу.</p>

<p><b>І нині</b> (<i>г. 2</i>): Сьогодні Творець неба і землі приходить у тілі на Йордан* і Безгрішний просить хрищення,* щоб очистити світ від ворожої омани.* Христиться від слуги Господь усього,* і водою дає очищення людському родові.* Йому закличмо: Боже з'явлений, – слава тобі!</p>

<h3 align="center" ><b><i>Вхід</i></b></h3>

<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>

<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</i> „Господеві помолімся”, <i>а священик мовить потиху молитву входу:</i> Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. <i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>

<p><i>Диякон</i>: Премудрість! Прості!</p>

<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>

<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>

<p><i>Священик:</i> Мир всім.</p>

<p><i>Диякон:</i> Премудрість, будьмо уважні!</p>

<p><i>Вірні співають прокімен. </i></p>

<h3 align="center" ><b><i>Прокімен</i></b></h3>

<p><i>Псалом 58 (г. 7)</i></p>

<p>Боже, ти мій заступник,* і милість твоя вийде мені назустріч.</p>

<p><i>Стих:</i> Вирятуй мене від ворогів моїх, Боже, і визволь мене від тих, що повстають на мене.</p>

<h3 align="center" ><b>Читання</b></h3>

<p><i>Диякон:</i> Премудрість.</p>

<p><i>Чтець:</i> З книги пророка Ісаї читання</p>

<p><i>Диякон:</i> Будьмо уважні.</p>

<p><i>Чтець: </i>Так говорить Господь: Нехай зберуться всі народи разом, нехай зійдуться усі люди! Хто з них прорік це, проголосив нам перші пророцтва? Нехай поставлять свідків від себе й докажуть, щоб, вислухавши їх, можна було сказати: Це правда! Ви мої свідки, – слово Господнє, – і мій слуга, якого я вибрав, щоб ви знали й вірили мені та зрозуміли, що це я: не було бога, який міг би бути створений передо мною, і не може бути такого, що був би створений по мені. Я, я – Господь: нема спасителя, крім мене. Я оповів, спас, оголосив, а не чужий бог між вами. Ви мої свідки, – слово Господнє; я – Бог. Я – Бог від віку: нема нікого, хто увільнив би з руки моєї. Вчиню я щось, – хто змінить? Так говорить Господь, Бог, що визволяє вас – Святий Ізраїля<i> (Іс. 43, 9-14)</i></p>

<p><i>Диякон:</i> Премудрість.</p>

<p><i>Чтець:</i> З книги Мудрості читання</p>

<p><i>Диякон:</i> Будьмо уважні.</p>

<p><i>Чтець: </i>Душі праведних у руці Божій, і мука не спіткає їх. Очам безумних видалось, що вони вмерли, і їхнє переставлення вважано за нещастя, а відхід їх від нас – за згубу, вони однак – у мирі. Бо хоч, в очах людських, їх спіткала кара, надія їх повна безсмертям; вони, потерпівши трохи, великих добродійств зазнають, бо Бог їх досвідчив і знайшов їх достойними себе. Він випробував їх, як золото в горнилі, і прийняв їх, як жертву всепалення. В час їхніх відвідин вони засяють і, немов іскри, по стерні розбіжаться. Правитимуть народами й володітимуть племенами, а Господь царюватиме над ними повік. Ті, що звірились на нього, зрозуміють правду, і вірні в любові перебуватимуть при ньому, бо ласка й милосердя – для вибранців його.<i> (Муд. 3, 1-9)</i></p>

<p><i>Диякон:</i> Премудрість.</p>

<p><i>Чтець:</i> З книги Мудрості читання</p>

<p><i>Диякон:</i> Будьмо уважні.</p>

<p><i>Чтець: </i>Праведні повіки будуть жити, і в Господі їхня нагорода; піклується про них Всевишній. Тому і приймуть вони царство слави і вінець краси з Господньої руки, бо він правицею своєю захистить їх, раменом їх охоронить. Візьме за зброю свою ревність і озброїть створіння ворогам на відплату. Надягне справедливість, немов панцир, і накладе, як шолом, суд нелицемірний. Візьме за щит непереможну святість, нагострить, немов меч, гнів суворий; увесь світ піде з ним у бій проти безумних. Влучні стріли-блискавиці вирушать, і з хмар, немов з добре нап'ятого лука, полетять до цілі; з метавки гніву жбурне силу граду, вода у морі проти них залютує, і ріки затоплять їх безпощадно. Подмух Всесили проти них повстане, і, немов та буря, їх порозвіває. Так то беззаконня спустошить усю землю, а лиходійство повалить престоли сильних. Тож слухайте, царі, і розумійте! Навчіться, ви, що правите аж по край світу! Вважайте, ви, що верховодите безліччю та пишаєтеся юрбою народів, бо від Господа дана вам влада, від Всевишнього – зверхність.<i> (Муд. 5, 15–6, 3)</i></p>

<h3 align="center" ><b>Єктенія усильного благання</b></h3>

<p>Промовмо всі з усієї душі і з усієї мислі нашої, промовмо.</p>

<p><i>Вірні:</i> Господи, помилуй.</p>

<p>Господи, Вседержителю, Боже отців наших, молимось тобі, вислухай і помилуй.</p>

<p><i>Вірні:</i> Господи, помилуй.</p>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><i>Вірні:</i> Господи, помилуй <i>(3 р. за кожним разом).</i></p>

<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3 align="center" ><b>Сподоби, Господи</b></h3>

<p>Сподоби, Господи, цього вечора* без гріха зберегтися нам.</p>

<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене і установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, милість твоя повіки,* не покидай діло рук твоїх.</p>

<p>Тобі належить хвала,* тобі належить пісня.</p>

<p>Тобі належить слава:* Отцю, і Сину, і Святому Духові:</p>

<p>Нині і повсякчас,* і на віки вічні. Амінь.</p>

<h3 align="center" ><b>Єктенія прохальна</b></h3>

<p>Сповнім вечірню молитву нашу Господеві.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Вечора всього досконалого, святого, мирного і безгрішного у Господа просім.</p>

<p><i>Вірні:</i> Подай, Господи <i>(за кожним разом).</i></p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів, і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Священик:</i> Мир всім.</p>

<p><i>Вірні:</i> І духові твоєму.</p>

<p><i>Диякон:</i> Голови ваші перед Господом схиліть.</p>

<p><i>Вірні:</i> Тобі, Господи.</p>

<p><i>Священик</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>

<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Коли священик мовить молитву на прихилення голови, всі схиляють голови до самого виголосу </i>Нехай буде влада<i>. По виголосі диякон вертається південними дверми у святилище, а вірні співають стихири на стиховні.</i></p>

<h3 align="center" ><b>Стихири на стиховні</b></h3>

<p><i>(г.8, под.: О преславне чудо)</i> Тринадцять мучеників преславних,* ви за ніщо мали страшну смерть,* відважно ставши в обороні святої віри,* одягнувшись небесною славою,* зараховано вас до праведників,* з якими ми вас прославляємо.</p>

<p><i>Стих: Візвали праведні і Господь вислухав їх.</i></p>

<p>Тринадцять мучеників преблаженних,* приймаючи чашу терпіння,* ви призивали божественне ім’я,* Бога Всемогутнього,* який дав вам силу вистояти,* і сподобив вас слави і світла вічного,* Боговидці.</p>

<p><i>Стих: Багато скорбот у праведних, але з усіх Господь їх р’ятує.</i></p>

<p>Тринадцять мучеників непереможних,* ви добровільно віддали себе на смерть,* рідну землю ,* освятили своєю кров’ю,* в якій правнуки ваші,* пішли цією мученицькою дорогою,* отож нині святкуючи вашу пам’ять,* вас просимо,* випросіть у Христа,* для нашого народу великої милості.</p>

<p><b>Слава</b> <i>(г.3):</i> Прийдім сьогодні і звеличмо наших мучеників,* які без ненависті зустріли своїх ворогів,* що прийшли з своїми безбожними намірами,* намовити їх до відступства від своєї віри,* вони ж віддали за неї своє життя,* і Господь прийняв їхню жертву,* отож нині увінчані вінком небесним,* моліться за душі наші. </p>

<p><b>І нині </b><i>(г.4):</i> Задрижала рука Христителева,* коли діткнувся Твоєї голови,* і Йордан ріка повернулася назад,* не насмілюючись служити Тобі,* бо, як він злякався Ісуса Навина,* як же не має страхатися свого Творця,* Ти Спасе наш здійснив увесь цей задум,* щоб спасти світ своїм явлінням, єдиний Чоловіколюбче.</p>

<h3 align="center" ><b>Пісня Симеона</b></h3>

<p>Нині відпускаєш слугу твого, Владико,* за твоїм словом у мирі. Бо побачили очі мої* спасіння твоє, що приготував ти* перед усіма народами. Світло на просвіту поганам, і славу люду твого, Ізраїля.</p>

<p>Святий Боже, святий Кріпкий, святий Безсмертний, помилуй нас <i>(3 р.).</i></p>

<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй <i>(3 р.).</i></p>

<p>Слава Отцю, і Сину, і Святому Духові.</p>

<p>І нині і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p>(г. <i>7):</i> Показавши всьому світу силу свого духа,* тринадцять мучеників наших славних,* ви зросили землю нашу своєю кров’ю,* прийнявши страждання ці добровільно,* і отримали за це вінки небесні,* тож моліть Христа Цар’я,* щоб подав нам велику милість.</p>

<p><b>Слава і нині: </b>(<i>г. 1</i>): Коли в Йордані хрестився Ти, Господи, * Троїчне явилося поклоніння: * бо Родителя голос свідчив Тобі, * возлюбленим Сином Тебе називаючи; * і Дух у виді голубинім засвідчив твердість слова. * Явився Ти, Христе Боже, * і світ просвітив, слава Тобі.</p>

<p><i>І великий відпуст.</i></p>

<h3 align="center" ><b>Великий відпуст</b></h3>

<p><i>По тропарях відчиняються св. двері. Диякон виходить південними дверми, стає біля ікони Спасителя, дивлячись на людей і підносячи орар, виголошує:</i> Премудрість.</p>

<p><i>Вірні:</i> Благослови.</p>

<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>

<p><i>Вірні:</i> Амінь. Утверди, Боже, святу православну віру на віки вічні.</p>

<p><i>Священик:</i> Пресвята Богородице, спаси нас.</p>

<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>

<p><i>Священик:</i> Слава тобі, Христе Боже, надіє наша, слава тобі!</p>

<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>

<p><i>Священик:</i> Христос, істинний Бог наш, що в Йордані хреститися зволив вiд Йоана спасіння нашого ради, молитвами пречистої своєї Матері, святих, славних і всехвальних апостолів. і святого <i>(ім'я, якого є храм)</i>, <i>і святого мучеників Пратулинських, яких світлу пам’ять днесь празнуєм</i>, і всіх святих, помилує і спасе нас, як благий і чоловіколюбець.</p>

<p><i>Вірні:</i> Амінь.</p>
