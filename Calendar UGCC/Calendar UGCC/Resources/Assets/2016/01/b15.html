<p>Січень 15 (2) П’ятниця</p>
<p>Передсвяття Богоявлення. </p>
<p>Св. Сильвестра, папи Римського.</p>
<p>* * *
<p><i>Перший антифон повсякденний</i></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p>Молитвами Богородиці:</p>
<p>Бо правий Господь Бог наш і немає неправди в нім.</p>
<p>Молитвами Богородиці:</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Молитвами Богородиці:</p>
<p><i>Другий антифон повсякденний</i></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p>Молитвами святих твоїх:</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p>Молитвами святих твоїх:</p>
<p><i>«Єдинородний Сину»</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i>Третій антифон</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі.</p>
<p>Спаси нас, Сину Божий:</p>
<p><i>Тропар, глас 4:</i> Готуйся, Завулоне, красуйся, Нефталіме,* Йордане ріко, стань,* радісно прийми Владику, що йде хреститися.* Веселися, Адаме, з праматір’ю,* не скривайтесь, як колись у раю,* бо той, що бачив вас нагими, явився,* щоб зодягнути в первісну одежу.* Христос явився, хотячи оновити всю твар.</p>
<p>Слава, і нині: <i>Кондак, глас 4:</i> У струях днесь Йординових був Господь,* каже Йоанові:* Не бійся мене хрестити,* я бо прийшов спасти Адама первозданного.</p>
<p><i>Прокімен, глас 7:</i> Вознесіть Господа Бога нашого 1 поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p><i>Апостол: </i> </p>
<p><b>Друге послання Апостола Петра 1:1-10</b><p>
 <i>1</i> Симон Петро, слуга й апостол Ісуса Христа, тим, які через справедливість Бога нашого і Спаса Ісуса Христа отримали, рівноцінну нашій, віру:
 <i>2</i> благодать вам і мир хай збільшується через спізнання Бога й Ісуса, Господа нашого!
 <i>3</i> Бо його Божа сила дала нам усе до життя та побожности, завдяки спізнанню того, хто нас покликав своєю славою та силою!
 <i>4</i> Завдяки їм нам були даровані цінні й превеликі обітниці, щоб ними ви стали учасниками Божої природи, уникнувши зіпсуття, яке пожадливістю розповсюднилось у світі.
 <i>5</i> І тому саме докладіть усі ваші старання і зрощуйте у вашій вірі чесноту, а в чесноті пізнання,
 <i>6</i> у пізнанні - стриманість, у стриманості терпеливість, у терпеливості побожність,
 <i>7</i> у побожності братолюбство, в братолюбстві загальну любов.
 <i>8</i> Бо якщо це буде у вас, і буде у вас його багато, то воно не залишить вас без діла й без плоду для глибшого пізнання Господа нашого Ісуса Христа.
 <i>9</i> А хто цього не має, той сліпий, короткозорий; він забув про очищення від своїх колишніх гріхів.
 <i>10</i> Тому, брати, тим більше старайтесь утвердити ваше покликання і вибрання; бо те робивши, ніколи не спотикнетеся.
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p><i>Євангеліє: </i> </p>
<p><b>Євангелія від Марка 12:1-12</b><p>
 <i>1</i> І почав до них промовляти притчами: &quot;Один чоловік насадив виноградник, обвів його муром, видовбав винотоку, збудував башту, винайняв його виноградарям і від'їхав на чужину.
 <i>2</i> І послав він своєчасно до виноградарів слугу, щоб узяти від виноградарів свою частину плодів виноградних.
 <i>3</i> Вони ж його схопили, побили й відослали ні з чим.
 <i>4</i> І знов послав до них іншого слугу. Але й тому побили голову і зневажили.
 <i>5</i> Ще іншого він послав, а вони того - вбили. Та й багато інших - їх вони або побили, або повбивали.
 <i>6</i> Ще мав єдиного сина улюбленого - і його послав до них наостанку, кажучи: Матимуть пошану до мого сина.
 <i>7</i> Та виноградарі оті казали між собою: Це спадкоємець, нумо вб'ємо і його, то й спадщина буде наша.
 <i>8</i> І схопивши його, вбили та викинули з виноградника.
 <i>9</i> Що, отже, зробить господар виноградника? Прийде, вигубить виноградарів, а виноградник віддасть іншим.
 <i>10</i> Чи ви не читали цього Писання: Камінь, що його знехтували будівничі, став каменем наріжним.
 <i>11</i> Господь зробив це, і воно дивне в очах наших!&quot;
 <i>12</i> І шукали, щоб його впіймати, але боялися народу, бо зрозуміли, що він до них сказав ту притчу. Тож, зоставивши його, відійшли.
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>* * *
<p><b>2 Пт. 1, 1–10. «Благодать вам і мир хай збільшується через спізнання Бога й Ісуса, Господа нашого!»</b>
<p>Знаємо, що навіть навертаючись й усвідомлюючи для себе потребу покаяння і важкість гріха, не легко його побороти, змінити свої недоліки, змінити свій спосіб життя. Дуже часто багато працюємо, а результати незначні, давні пристрасті нас потягують, рани серця болять з новою силою, а гріх, навіть очевидний, тяжко викорінити зі свого життя. 
<p>Часто наше змагання триває не тільки днями, а й місяцями та роками. Усе наше життя – це те змагання, в якому поборюємо свою гріховну природу. Однак апостол нам вказує дорогу, лише йдучи якою можна переборювати все негідне в собі, – пізнання Бога. 
<p>Якщо ми наближаємося до Бога, то в нас збільшується сила і спроможність перемагати наші спокуси, недоліки і вади. Тільки з Богом ця боротьба має сенс. <b>Тож зростаймо в Бозі, щоб сповнюватися Його силою! </b>
<p><b>Мр. 12, 1-12. «Один чоловік насадив виноградник, обвів його муром, видовбав винотоку, збудував башту, винайняв його виноградарям і від’їхав на чужину».</b>
<p>Цілковито зрозуміло, що Ісус Христос у цьому випадку, оповідаючи притчу, говорить про життя кожного з нас. Бог влаштував наше життя якнайкраще. Він усе чинить для того, щоб ми почувалися щасливими, тішилися Ним, тішилися тим життям. Наше життя і події в ньому – не набір випадковостей, це найкраще, що ми могли отримати від Бога. У якій епосі ми живемо, серед якого народу, у яких обставинах, серед яких людей – усе це від Господа. Бог, даючи це життя, хоче, щоб у тих обставинах ми приносили плоди. А ми, як завжди, невдоволені тим, що маємо. Ми завжди маємо таку думку: якби було інакше, то от тоді я міг би принести якісь плоди, щось доброго зробити; в інших обставинах я став би досконалішим чи святішим, побожнішим чи поблажливіших до ближніх.
<p>Шкода, що дуже часто ми не усвідомлюємо, що Бог дав для нас усе найкраще. <p><b>Наше життя це великий дар від Бога, і саме в цьому житті, у цих обставинах Бог очікує, щоб ми приносили плоди! </b>
<p><b>Преосв. Венедикт, єпископ Львівський</b>