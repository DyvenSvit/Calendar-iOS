<p>Січень 10 (28) Неділя</p>
<p><i>Неділя по Різдві. Глас 7. Єв. 10.</i> 
<p>Пам’ять свв. і праведних Йосифа Обручника, Давида царя і Якова, по плоті брата Господнього.  </p>
<p>Свв. мчч. 20000, спалених у Нікомидії.</p>
<p>* * *
<p><i>Антифон 1</i></p>
<p><i>Стих 1:</i> Ісповімся Тобі, Господи, всім серцем моїм,* розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> На раді праведних і соньмі –* великі діла Господні, явлені в усіх волях Його <i>(Пс. 110,1-2).</i></p>
<p>Молитвами Богородиці:</p>
<p><i>Стих 3:</i> Ісповідування і велич – діло Його* і правда Його перебуває повік віку <i>(Пс. 110,3).</i></p>
<p>Молитвами Богородиці:</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p>Молитвами Богородиці:</p>
<p><i>Антифон 2</i></p>
<p><i>Стих 1:</i> Блажен муж, що боїться Господа,* заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Стих 2:</i> Сильне на землі буде сім’я його,* рід правих благословиться <i>(Пс. 111,2).</i></p>
<p>Спаси нас, Сину Божий:</p>
<p><i>Стих 3:</i> Слава і багатство в домі його* і правда його перебуває повік віку <i>(Пс. 111,3).</i></p>
<p>Спаси нас, Сину Божий:</p>
<p>Слава, і нині: Єдинородний Сину:</p>
<p><i>Антифон 3</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі.</p>
<p>Спаси нас, Сину Божий:</p>
<p><i>Тропар, глас 7:</i> Розрушив Ти хрестом твоїм смерть,* створив Ти розбійникові рай,* мироносицям плач перемінив єси,* і апостолам проповідати повелів єси,* що воскрес Ти, Христе Боже,* даючи світові велику милість.</p>
<p><i>Тропар празника, глас 4:</i> Різдво Твоє, Христе Боже наш,* засвітило світові світло розуміння:* в ньому бо ті, що звіздам служили, від звізди навчилися* поклонятися Тобі – Сонцю правди,* і пізнавати Тебе – Схід з висоти.* Господи, слава Тобі.</p>
<p><i>Тропар святим, глас 2:</i> Благовістуй, Йосифе, чудеса Давидові, богоотцю.* Ти бачив Діву, що родила;* з пастирями славословив Ти,* з волхвами поклонився Ти, від ангела вістку прийнявши.* Моли Христа Бога спасти душі наші.</p>
<p>Слава: <i>Кондак святим, глас 3:</i> Днесь радости сповняється божественний Давид,* а Йосиф хвалу з Яковом приносить;* вінець бо прийнявши через споріднення з Христом, радуються,* і несказанно на землі родженого оспівують, і кличуть:* Щедрий, спасай тих, що Тебе почитають.</p>
<p>I нині: <i>Кондак празника, глас 3:</i> Діва днесь преістотного родить* і земля вертеп неприступному приносить.* Ангели з пастирями славословлять,* а волхви зо звіздою подорожують,* бо ради нас родилося дитя мале – предвічний Бог.</p>
<p><i>Прокімен, глас 7:</i> Господь кріпость людям своїм дасть, Господь благословить людей своїх миром <i>(Пс. 28,11).</i></p>
<p><i>Стих:</i> Принесіть Господеві, сини божі, принесіть Господеві молодих баранців <i>(Пс. 28,11).</i></p>
<p><i>Прокімен святим, глас 4:</i> Дивний Бог у святих Своїх, Бог Ізраїлів <i>(Пс. 67,36).</i></p>
<p><i>Апостол: </i> </p>
<p><b>Послання до Галатів 1:11-19</b><p>
 <i>11</i> Звістую вам, брати, що Євангелія, яку я вам проповідував, не є за людською мірою;
 <i>12</i> бож я її не прийняв, ані навчився від людини, лише - через об'явлення Ісуса Христа.
 <i>13</i> Ви чули про мою поведінку колись у юдействі, про те, як я несамовито гонив Божу Церкву та руйнував її.
 <i>14</i> Я перевищував у юдействі багатьох ровесників з мого роду, бувши запеклим прихильником передань моїх предків.
 <i>15</i> Та коли той, хто вибрав мене вже від утроби матері моєї і покликав своєю благодаттю,
 <i>16</i> зволив об'явити в мені Сина свого, щоб я проповідував його між поганами, то я негайно, ні з ким не радившись,
 <i>17</i> ані не подавшися в Єрусалим до тих, що були апостолами передо мною, пішов в Арабію, а потім знову повернувся в Дамаск.
 <i>18</i> По трьох роках по тому пішов я у Єрусалим відвідати Кифу і перебув у нього п'ятнадцять день.
 <i>19</i> А іншого з апостолів я не бачив, крім Якова, брата Господнього.
<p><i>Алилуя, глас 4:</i> Пом’яни, Господи, Давида і всю кротость його <i>(Пс. 131,1).</i></p>
<p><i>Стих:</i> Бо клявся він Господеві, обіцявся Богові Якова <i>(Пс. 131,2).</i></p>
<p><i>Євангеліє: </i> </p>
<p><b>Євангелія від Матея 2:13-23</b><p>
 <i>13</i> Якже вони вирушили в дорогу, ангел Господній з'явився вві сні Йосифові й каже: “Устань, візьми дитятко і його матір, і втікай в Єгипет, і перебудь там, поки я тобі не скажу, бо Ірод розшукуватиме дитя, щоб його вбити.”
 <i>14</i> Вставши Йосиф, узяв уночі дитятко та його матір і пішов у Єгипет,
 <i>15</i> де перебув до смерти Ірода, щоб збулося сказане Господом через пророка: “З Єгипту я покликав мого сина.”
 <i>16</i> Тоді Ірод, побачивши, що мудреці з нього насміялись, розлютився вельми й послав повбивати у Вифлеємі й по всій його окрузі всіх дітей, що мали менше, ніж два роки, згідно з часом, що пильно вивідав був від мудреців.
 <i>17</i> Тоді справдилось те, що сказав був пророк Єремія:
 <i>18</i> “В Рамі чути голос, плач і тяжке ридання: то Рахиль плаче за дітьми своїми й не хоче, щоб її втішити, бо їх немає.”
 <i>19</i> Якже вмер Ірод, ангел Господній з'явився вві сні Йосифові в Єгипті
 <i>20</i> і каже: “Встань, візьми дитятко та його матір і повернись в Ізраїльську землю, бо вмерли ті, що чигали на життя дитятка.”
 <i>21</i> Устав він, узяв дитятко та його матір і прийшов в Ізраїльську землю,
 <i>22</i> але, почувши, що в Юдеї царює Архелай замість Ірода, батька свого, побоявся іти туди. Попереджений же вві сні, він пішов у галилейські сторони
 <i>23</i> і, прибувши туди, оселився в місті, що зветься Назарет, щоб збулося сказане пророками, що Назорей назветься.
<p><i>Замість</i> Достойно, <i>приспів:</i> Величай, душе моя, чеснішу і славнішу від горних воїнств – Діву пречисту, Богородицю.</p>
<p><i>І ірмос, глас 1:</i> Любе то нам, бо безпечне від страху, вигідне мовчання; з любови же, Діво, прясти пісні, милозвучно складені, не легко є. Але, о, Мати, силу, як Ти зволиш, подай.</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i></p>
<p><i>Другий:</i> Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі</i>.</p>
<p>* * *
<p><b>Гл. 1, 11–19
«Євангеліє, яке я вам проповідував, не є за людською мірою»</b>
<p>Що таке Євангеліє? Це та Добра новина, яку пізнали свого часу апостоли, коли перебували з Ісусом Христом, котрий і приніс цю Новину. А саме, що зло і гріх не може вже панувати над людиною, бо в Ісусі Христі людина покликана до життя вічного, до Царства Небесного. 
<p>Євангеліє, яку ми проповідуємо, це не лише те, що ми прочитали про Ісуса Христа, почули, чи нам хтось переповів. Остаточна суть Євангелія – це те, що ми особисто зустрілись з Ісусом Христом. Який жив історично і воскрес, однак який є Богом і з яким ми можемо пережити цю зустріч кожної миті нашого життя. 
<p>Євангеліє ми не сприймаємо лише з людського досвіду, лише від людей, ніби хтось нас цьому навчив. Бо навіть коли хтось нам вказав шлях до Бога, допоміг, то зустріч із Богом, досвідчення Господа має бути в кожного з нас особисте, і тоді лиш ми стаємо правдивими носіями Євангелія. <b>Наше свідчення про Бога, наше проповідування про Нього живе настільки, наскільки ми самі живемо Богом! </b>
<p><b>Преосв. Венедикт, єпископ Львівський</b>