<p>Січень 5 (23) Вівторок</p>
<p>Свв. десятьох мчч., що в Криті.</p>
<p>* * *
<p><i>Перший антифон повсякденний</i></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p>Молитвами Богородиці:</p>
<p>Бо правий Господь Бог наш і немає неправди в нім.</p>
<p>Молитвами Богородиці:</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Молитвами Богородиці:</p>
<p><i>Другий антифон повсякденний</i></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p>Молитвами святих твоїх:</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p>Молитвами святих твоїх:</p>
<p><i>«Єдинородний Сину»</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i>Третій антифон</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p>Спаси нас, Сину Божий:</p>
<p>Бо Бог – великий Господь і цар великий по всій землі.</p>
<p>Спаси нас, Сину Божий:</p>
<p><i>Тропар, глас 4:</i> Готуйся, Вифлеєме, розкрийся всім, Єдеме,* красуйся, Євфрате,* бо дерево життя в вертепі розквітнуло від Діви.* її лоно раєм мисленним явилось, в якому – божественний сад.* 3 нього, ївши, будемо жити – і не, як Адам, помремо.* Христос раждається, щоб оновити упалий колись образ.</p>
<p>Слава, і нині: <i>Кондак, глас 3:</i> Діва днесь гряде, щоб невимовно родити у вертепі превічне Слово.* Радій, вселенно, почувши це,* прослав з ангелами й пастирями* того, що хоче явитися дитям малим – предвічного Бога.</p>
<p><i>Прокімен, глас 7:</i> Возвеселиться праведник у. Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p><i>Апостол: </i> </p>
<p><b>Послання Апостола Якова 3:1-10</b><p>
 <i>1</i> Нехай, мої брати, між вами не буде багато тих, які хочуть учителями стати, знаючи, що більший засуд приймемо,
 <i>2</i> бо всі ми прогрішуємося чимало. Коли хтось не завинить словом, той муж досконалий, що може загнуздати й усе тіло.
 <i>3</i> Коли вкладаємо гнуздечки коням у рот, &quot;щоб вони нам корилися, ми керуємо всім їхнім тілом.
 <i>4</i> А ось кораблі: хоч і які вони величезні та ще й до того гнані сильними вітрами, а кермуються ж маленьким стерном за волею стерника.
 <i>5</i> Так само і язик: член маленький, а хвалиться великим! Глядіть, який вогонь малий, а запалює величезний ліс!
 <i>6</i> І язик - вогонь, світ неправди! Язик, вміщений серед наших членів, бруднить усе тіло й запалює круг нашого існування, запалений і сам вогнем пекельним.
 <i>7</i> Усякі роди диких звірів та птахів, гадів та морських потвор були приборкані й приборкуються людським хистом.
 <i>8</i> Язика ж ніхто з людей не може вгамувати: він - зло, що спокою не знає, наповнений смертельною отрутою.
 <i>9</i> Ним ми благословляємо Господа й Отця і ним кленемо людей, що створені на подобу Божу.
 <i>10</i> З тих самих уст виходить благословення і прокляття. Не слід, брати мої, щоб це так було.
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p><i>Євангеліє: </i> </p>
<p><b>Євангелія від Марка 10:2-12</b><p>
 <i>2</i> Приступили фарисеї і, спокушаючи його, питали: &quot;Чи можна чоловікові відпустити жінку?&quot;
 <i>3</i> А він у відповідь сказав їм: &quot;Що заповів вам Мойсей?&quot;
 <i>4</i> Вони сказали: &quot;Мойсей дозволив написати грамоту розлуки та й відпустити.&quot;
 <i>5</i> &quot;То з-за серця вашого запеклого, - сказав Ісус їм, - написав він вам отой припис.
 <i>6</i> А на початку створення Бог створив їх чоловіком та жінкою.
 <i>7</i> Ось чому чоловік покине свого батька - матір і пристане до жінки своєї,
 <i>8</i> й обоє будуть одним тілом; тому вже не двоє, лише - одне тіло.
 <i>9</i> Що, отже, злучить Бог, людина хай не розлучає.&quot;
 <i>10</i> Удома ж учні знов його про те запитали.
 <i>11</i> А він сказав їм: &quot;Хто відпускає свою жінку й бере другу, чужоложить з нею.
 <i>12</i> І коли жінка покине свого чоловіка й вийде за іншого, - чужоложить.&quot;
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>* * *
<p><b>Як. 3, 1–10
«Коли хтось не завинить словом, той муж досконалий, що може загнуздати й усе тіло»</b>
<p>Щодня ми спілкуємось із людьми, висловлюємо різні думки, різні позиції, з кимось погоджуємось, з кимось дискутуємо, когось переконуємо. Опісля не раз шкодуємо, що сказали те чи інше, що піддалися емоціям, спокусі доводити свою думку без бажання чути іншого. 
<p>Знаємо, що словом можна когось потішити, збадьорити, навіть обнадіяти, але словом можна і вбити. Слово має велику силу. І ця правдива сила слова народжується з глибини людини, з мовчання. Коли Господь промовив слово і створив Вселенну, усе, що в ній, людину, це слово походило від глибини мовчання Бога. І так наше слово має походити з мовчання.
<p>Бачимо, що цього мовчання бракує у нашому житті. Ми мало слухаємо, мало дослуховуємося до порухів наших сердець, мало дослуховуємося до інших людей, а найгірше – мало дослуховуємось до Бога. А Бог анатомічно дав два вуха й один рот, щоб ми удвічі більше слухали, ніж промовляли. <b>Тож вчімося перше слухати, а вже тоді говорити!</b>
<p><b>Мр. 10, 2-12. «Що, отже, злучить Бог, людина хай не розлучає».</b>
<p>У сучасному світі часто трапляється, що особи, які взяли церковний шлюб, розходяться, а потім починають жити з іншими особами без шлюбу. Найчастіше в таких випадках лунають закиди до Церкви – чому вона така нечутлива до проблем цих осіб, а не раз і до Бога – чому Він такий жорстокий.
<p>Мусимо пам’ятати, що жорстокість ніколи не була й не може бути рисою Бога, адже Бог є любов, а відтак – ні рисою його Церкви, бо Вона – його Наречена. І принцип, за яким Бог підтримує на життєвій дорозі тих, які взяли шлюб у Церкві, такий: коли Господь благословив мій намір жити до кінця свого життя з тою особою, якій я присягаю, то Він потім дає мені сили для цього.
<p>Адже, по-перше, сам Бог дає мені цю особу, і важливо пам’ятати, що це не випадковість, по-друге, Він серйозно сприймає мої наміри, саме тому хоче бути Тим, Хто опікується нашим подружжям, а по-третє, уділяє благодать жити разом, якою помножуються мої зусилля. <b>Саме тому Церква виступає за нерозривність подружжя, що вказує на Божі плани саме щодо цих двох осіб, яким Господь дає свою благодать для спільного життя. </b>
<p><b>Преосв. Венедикт, єпископ Львівський</b>