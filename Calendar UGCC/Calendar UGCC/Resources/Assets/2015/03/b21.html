<p><b> Послання апостола Павла до Євреїв 6:9-12</b><p><i>9</i> Однак, любі, дарма що так говоримо, ми переконані про вас краще та про те, що торкається спасіння. <i>10</i> Бо Бог не є несправедливий, щоб забути ваші діла й любов, яку ви виявили до його імени, і послуги, що ви святим робите понині. <i>11</i> Ми лиш бажаємо, щоб кожний з вас являв таку саму старанність для повного осягнення надії аж до кінця, <i>12</i> щоб ви не стали недбайливі, а, навпаки, наслідували тих, які вірою і витривалістю успадковують обітниці. <p><b> Євангелія від Марка 7:31-37</b><p><i>31</i> І знову, покинувши країну Тирську, прийшов через Сидон над море Галилейське у межі околиць Десятимістя.  <i>32</i> І приводять йому глухонімого й благають його, щоб на нього руку поклав.  <i>33</i> І взявши його набік від народу, вклав йому пальці свої в уха і, добувши своєї слини, торкнув йому язика;  <i>34</i> а глянувши на небо, зідхнув та й каже: &quot;Ефата&quot;, тобто: &quot;Відкрийся!&quot;  <i>35</i> І зараз же відкрились його вуха, і розв'язалися зав'язі його язика, і почав він виразно говорити.  <i>36</i> І наказав їм нікому про це не говорити. Та що більше він їм наказував, то більше вони те розголошували.  <i>37</i> І, зачудовані понад усяку міру, говорили: &quot;Він усе гаразд учинив: і глухим дає слух, і мову – німим.&quot; <p><b> Перше послання апостола Павла до Корінтян 15:47-57</b><p><i>47</i> Перший чоловік із землі – земний, другий чоловік – з неба. <i>48</i> Який земний, такі й земні, і який небесний, такі й небесні. <i>49</i> І так само, як ми носили образ земного, так носитимем і образ небесного. <i>50</i> Ось що говорю, брати: Тіло й кров царства небесного успадкувати не можуть, ані тлінні – успадкувати нетління. <i>51</i> Ось я кажу вам тайну: Не всі ми помремо, але всі перемінимося,  <i>52</i> раптом, в одну мить, при сурмі останній; засурмить бо, і мертві нетлінними воскреснуть, і ми перемінимося. <i>53</i> Мусить бо це тлінне одягнутися в нетління, і це смертне одягнутися в безсмертя. <i>54</i> І коли це тлінне одягнеться в нетління, а це смертне одягнеться в безсмертя, тоді збудеться написане слово: «Смерть поглинута перемогою. <i>55</i> Де твоя, смерте, перемога? Де твоє, смерте, жало?»  <i>56</i> Жало смерти – гріх, а сила гріха – закон. <i>57</i> Нехай же буде дяка Богові, який дає нам перемогу через Господа нашого Ісуса Христа. <p><b> Євангелія від Йоана 5:24-30</b><p><i>24</i> Істинно, істинно говорю вам: Хто слухає моє слово й у того вірує, хто послав мене, – живе життям вічним, і на суд не приходить, бо від смерти перейшов у життя. <i>25</i> Істинно, істинно говорю вам: Надходить час, – ба, вже й тепер він, – коли померлі вчують Сина Божого голос, а вчувши – оживуть. <i>26</i> Бо як Отець має життя у собі, так і Синові дав, щоб мав життя у собі. <i>27</i> І владу йому дав суд чинити, він бо – Син Чоловічий. <i>28</i> І не дивуйтеся з того, бо надходить час, коли всі, хто у гробах, голос його вчують, <i>29</i>. і вийдуть ті, що чинили добро, на воскресіння життя. А ті, що зло чинили, – воскреснуть на суд. <i>30</i> Не спроможен я нічого діяти від себе самого. Суджу я так, як чую, і суд мій справедливий, бо шукаю я не своєї волі, лише волі того, хто послав мене.
<p>* * *
<p><b>«Вклав йому пальці свої у вуха і, добувши своєї слини, торкнув йому язика».</b> 
<p>Зазвичай бачимо у Євангелії, що Ісус Христос діє своїм словом. Словом, як Бог, промовляє, словом зціляє, виганяє бісів. Однак це Євангеліє описує випадок, який відрізняється від решти, це, як кажемо тепер, інший підхід. Спаситель використовує свої руки, свою слину. Це показано для того, що б зрозуміти, що і в нашому християнському житті Бог дуже часто діє за посередництвом чогось чи когось. 
<p>У сучасному світі Бог дуже рідко діє в особливий спосіб. Він, як правило, діє через людей, обставини, події, ситуації. Тому нам треба розвивати в собі вміння бачити й чути, що за всіма людьми чи ситуаціями є Бог, за всіма подіями виявляти Його присутність, знати, що через все діє Господь, що випадковостей не буває. <b>Уміймо розпізнавати й бачити Бога за всім і зустрічати Його у своєму щоденному житті!</b>
<p><b>Преосв. Венедикт, єпископ Львівський</b>