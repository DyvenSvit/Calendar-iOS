<p><b> Послання апостола Павла до Євреїв 6:13-20</b><p><i>13</i> І справді, коли Бог учиняв Авраамові обітницю, не маючи поклястися ніким вищим, то поклявся самим собою, <i>14</i> кажучи: «Справді поблагословлю тебе щедро й розмножу тебе вельми.» <i>15</i> І він, завдяки довгій терпеливості, осягнув обітницю: <i>16</i> люди клянуться більшим від себе, і всякі їхні суперечки кінчаються клятвою на ствердження. <i>17</i> Тому й Бог, бажаючи дати спадкоємцям обітниці якнайсильніший доказ, що його рішення непорушне, вжив клятви, <i>18</i> щоб двома незмінними речами, в яких неможливо, щоб Бог казав неправду, ми мали сильну заохоту – ми, що прибігли прийняти надію, призначену нам. <i>19</i> В ньому маємо, неначе якір душі, безпечний та міцний, що входить аж до середини за завісу, <i>20</i> куди ввійшов за нас, як предтеча, Ісус, ставши архиєреєм повіки, на зразок Мелхиседека.  <p><b> Євангелія від Марка 9:17-31</b><p><i>17</i> І відказав йому один з народу: &quot;Учителю, привів я до тебе сина мого, що має німого духа,  <i>18</i> і де тільки його вхопить, кидає його об землю так, що піниться, скрегоче зубами, дерев'яніє. Просив я учнів твоїх, щоб його вигнали, та не змогли.&quot;  <i>19</i> Він же у відповідь каже їм: &quot;О роде невірний! Доки я буду з вами? Доки вас терпітиму? Приведіть но його до мене.&quot;  <i>20</i> І привели його до нього. Скоро дух угледів його, притьмом того затряс, і повалившись той на землю, запінившися, почав качатися.  <i>21</i> Спитав же його батька: &quot;Скільки часу, як це йому сталося?&quot; – &quot;З дитинства&quot;, – відповів той.  <i>22</i> &quot;І часто він кидає його у вогонь і в воду, щоб його погубити. Та якщо можеш, поможи нам, змилосердившись над ним.&quot;  <i>23</i> Ісус же каже йому: &quot;Щодо того – якщо можеш – то все можливо тому, хто вірує.&quot;  <i>24</i> І вмить батько хлопчини викрикнув крізь сльози: &quot;Вірю, поможи моєму невірству!&quot;  <i>25</i> Ісус же, бачивши, що збігається народ, погрозив нечистому духові, кажучи: &quot;Німий та глухий душе! Наказую тобі: Вийди з нього й не входь більше в нього.&quot;  <i>26</i> І, закричавши та сильно його стрясши, вийшов з нього. І наче змертвів той, тож многі казали: &quot;Вмер він.&quot;  <i>27</i> Але Ісус, узявши його за руку, підвів його, і той устав. <i>28</i> Коли ж увійшов у дім, то учні його питали його насамоті: &quot;Чому ми не могли його вигнати?&quot;  <i>29</i>. Він відповів їм: &quot;Цей рід нічим не можна вигнати, тільки молитвою та постом.&quot; <i>30</i> Вийшовши звідти, проходили крізь Галилею, і він не хотів, щоб будь-хто знав.  <i>31</i> Навчав бо своїх учнів і казав їм: &quot;Син Чоловічий буде виданий у руки людям, і вб'ють його, і, вбитий, по трьох днях, воскресне.&quot;  <p><b> Послання апостола Павла до Євреїв 12:1-10</b><p><i>1</i> Тому і ми, маючи навколо себе таку велику хмару свідків, відкиньмо всякий тягар і гріх, що так легко обмотує, і біжімо витривало до змагання, що призначене нам, <i>2</i> вдивляючися пильно в Ісуса, засновника й завершителя віри, який, замість радости, що перед ним була, витерпів хрест, на сором не звертаючи уваги, і який возсів праворуч Божого престолу. <i>3</i> Тож думайте про того, хто витерпів від грішників таке велике проти себе противенство, щоб ви, ізнемігшись, не впали духом. <i>4</i> Ви ще не протиставились до крови в боротьбі проти гріха. <i>5</i> І ви забули попередження, що вам, як синам, говорить: «Мій сину, не легковаж Господнім каранням і не падай духом, коли він тебе картає, <i>6</i> бо кого Господь любить, того карає, і б'є кожного сина, якого приймає.» <i>7</i> На вашу науку ви терпите. Бог поводиться з вами, як із синами. Хіба є такий син, що його батько не карає? <i>8</i> Коли ж вас виховано без картання, – якого всі зазнають, – то ви незаконновроджені, а не сини. <i>9</i> А втім, коли ми мали батьків тілесних як виховників і їх поважали, то чи ж не багато більш ми маємо коритися Отцеві духів, і будем жити? <i>10</i> Ті бо на короткий час, як знали, нас карали; він же – нам на користь, щоб нас зробити учасниками святости своєї. <p><b> Євангелія від Матея 20:1-16</b><p><i>1</i> “Царство Небесне подібне до чоловіка-господаря, який рано-вранці вийшов найняти робітників у свій виноградник. <i>2</i> Домовившись із робітниками по динарію денно, послав їх у свій виноградник. <i>3</i> А коли вийшов, близько третьої години побачив інших, що бездільно стояли на ринку. <i>4</i> Він же їм сказав: Ідіть і ви в мій виноградник, що буде по справедливості, дам вам. <i>5</i> І ті пішли. Коли ж знову вийшов, близько шостої та дев'ятої години, зробив так само. <i>6</i> Близько одинадцятої вийшовши, стрінув інших, що стояли, і сказав їм: Чого тут увесь день бездільно стоїте? <i>7</i> Кажуть йому: Бо ніхто не найняв нас. Сказав їм: Ідіть і ви в виноградник. <i>8</i> Коли ж настав вечір, власник виноградника наказав своєму управителеві: Поклич но робітників та роздай їм заплату, почавши від останніх аж: до перших. <i>9</i> Ті, що прийшли близько одинадцятої години, взяли по динарію. <i>10</i> Коли приступили перші, думали, що більше дістануть. І вони взяли по динарію. <i>11</i> А взявши, стали ремствувати на господаря, <i>12</i> кажучи: Оті останні одну годину попрацювали, а ти зрівняв їх з нами, що зносили тягар і спекоту днини. <i>13</i> Той, відповідаючи одному з них, сказав: Друже, не кривджу тебе; чи не за динарія погодився зо мною? <i>14</i> Бери своє та йди! Хочу бо й цьому останньому дати, що й тобі. <i>15</i> Хіба не дозволено мені робити зо своїм, що захочу? Чи око ж твоє лукаве з того, що я добрий?! <i>16</i> Так то останні будуть перші, а перші  – останні!”
<p>* * *
<p><b>«О роде невірний! Доки я буду з вами?» </b>
<p>У Євангелії можемо знайти декілька епізодів, коли Ісус Христос промовляє, здавалось би, досить категорично: коли проганяє продавців із храму, коли називає Петра сатаною чи людей родом невірним. Так відбувається не тому, що Його «довели» і Він емоційно зреагував. Спаситель хоче вказати на основу буття людини – життя вірою. Адже бачимо, що особу Ісуса Христа апостоли прийняли з вірою. 
<p>Можливо, сьогодні здається дивним, що люди мали нагоду пізнати Христа, але цього не зробили. Адже навколо Нього ходили тисячі, і Юда Іскаріотський був поруч Нього. Але одне – знати про Ісуса Христа, бачити Його, а зовсім інше – повірити в Нього. І це справа кожного з нас. Ми можемо розповісти дуже багато про Спасителя, знаємо правди віри, Символ віри, можемо вживати багато цитат з Євангелія. 
<p>Але ті слова, з якими Ісус Христос звертався до людей, Він може сказати і до кожного з нас: «О роде невірний!» Бо Він один знає наші серця й те, наскільки в нас слабка віра, наскільки ми не вміємо покладатися на Бога! <b>Тож, слухаючи це Євангеліє, робімо собі іспит сумління: наскільки ми живемо вірою? Наскільки за нашою вірою Бог може діяти в нашому житті? </b>
<p><b>Преосв. Венедикт, єпископ Львівський</b>