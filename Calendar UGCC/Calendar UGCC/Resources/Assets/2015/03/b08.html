<p><b> Послання апостола Павла до Євреїв 1:10-2:3</b><p><i>10</i> І: «Ти, Господи, напочатку заснував землю і небеса – діло рук твоїх. <i>11</i> Вони загинуть, ти ж перебуваєш; усі, мов одежа, постаріються. <i>12</i> Ти їх, неначе одежину, згорнеш і, немов одежа, вони зміняться. Ти ж – той самий, і літа твої не скінчаться.» <i>13</i> До кого з ангелів він коли мовив: «Сідай праворуч мене, доки не покладу твоїх ворогів підніжком під твої ноги?»  <i>14</i> Хіба ж не всі вони служебні духи, що їх посилають до послуг тим, які мають успадкувати спасіння?  <i>1</i> Тому ми мусимо вважати дуже пильно на те, що почули, щоб, бува, нас не знесло з дороги.  <i>2</i> Бо коли слово, оголошене ангелами, було таке зобов'язуюче, що всякий його переступ і непослух приймав справедливу кару, <i>3</i> то як утечемо ми, коли занедбаємо таке велике спасіння? Воно, спочатку проповідане Господом, було підтверджене нам тими, що його чули, <p><b> Євангелія від Марка 2:1-12</b><p><i>1</i> Коли ж по кількох днях Ісус повернувся до Капернауму, чутка пішла, що він у домі.  <i>2</i> І там зібралося стільки народу, що не було більш місця, навіть перед дверима; а він промовляв до них словом.  <i>3</i> І от прийшли до нього, несучи розслабленого; несли його четверо.  <i>4</i> А що із-за народу не могли донести до нього, розкрили стелю над місцем, де він був, й отвором спустили ліжко, на якому лежав розслаблений.  <i>5</i> Ісус, уздрівши їхню віру, до розслабленого й каже: &quot;Сину, відпускаються тобі твої гріхи.&quot;  <i>6</i> А були й деякі книжники, що сиділи там та міркували собі:  <i>7</i> &quot;І як може цей так говорити? Він богохульствує! Хто може прощати гріхи, крім одного лише Бога?&quot;  <i>8</i> Ісус же, вмить збагнувши духом, що вони таке собі думають, до них і каже: &quot;Чого таке ось намислюєте у ваших серцях?  <i>9</i> Що легше – сказати розслабленому: Відпускаються тобі гріхи, а чи сказати: Встань, візьми твоє ліжко й ходи?  <i>10</i> Та щоб ви знали, що Син Чоловічий має владу на землі гріхи відпускати, – мовить до розслабленого:  <i>11</i> Кажу тобі: Встань, візьми твоє ліжко і йди до свого дому.&quot;  <i>12</i> Устав той – і зараз же, взявши ліжко, вийшов на очу всіх; тож чудувалися всі, хвалили Бога й мовляли: &quot;Ніколи ми такого не бачили!&quot;
<p>* * *
<p><b>«Що легше – сказати розслабленому: Відпускаються тобі гріхи, а чи сказати: Встань, візьми твоє ліжко й ходи?»</b>
<p>Не дивно, що євреям, які дуже звикли до своїх традицій, було складно сприйняти особу Ісуса Христа і Його поведінку. Випадок із розслабленим влучно це підкреслює. Адже здоров’я за часів Ісуса не просто цінували, а вважали виявом Божого благословення. І Господь зцілює розслабленого, повертає йому здоров’я, навіть більше – відпускає йому гріхи. Так Він виявляє своє Божество. І, здавалося б, саме тоді всі присутні мали зрозуміти, Хто перед ними. Для сучасного християнина, який розуміє, що Ісус Христос – Той, хто дає зцілення, Той, хто своєю кров’ю змиває наші гріхи, ця ситуація логічна. Але як часто у своєму житті, коли перебуваємо в ситуації цього розслабленого, шукаємо зцілення і прощення в нашого Господа? 
<p>Мати добре здоров’я – великий дар від Бога, однак часто ми це усвідомлюємо лише тоді, коли хворіємо. А наскільки більшим даром є можливість мати добре духовне здоров’я через Боже прощення, багато християн усвідомлюють лише під час Великого посту. <b>Кожна людина в глибині свого серця усвідомлює свої гріхи, але, ніби адвокат, виправдовує себе, свої вчинки. У час Великого посту людина має нагоду проаналізувати свій душевний стан, покаятися й приступити до Божого прощення. </b>
<p>Покаяння – це великий дар, який дав нам Бог, однак не для того, щоб ми користали з нього лише раз на рік. Якщо усвідомлюємо свій гріх – більше чи менше, – то завжди якнайшвидше приходьмо до Бога, перепрошуймо Його і змінюймося. Бо ж каже Господь: «Хто без гріха?» Хіба ми буваємо без гріха? Тому частіше прибігаймо до Бога з покаянням, взиваючи про прощення, і так швидше перемінимося, станемо досконалішими, праведними та святими. 
<p><b>Преосв. Венедикт, єпископ Львівський</b>