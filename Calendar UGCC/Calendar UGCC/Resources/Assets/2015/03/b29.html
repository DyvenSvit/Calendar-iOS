<p><b> Послання апостола Павла до Євреїв 9:11-14</b><p><i>11</i> Христос же, з'явившись як архиєрей майбутніх благ, через більший і досконаліший намет, що зроблений не людською рукою, тобто не земної будови, –  <i>12</i> і не з кров'ю козлів та телят, але з власною кров'ю, – увійшов, раз назавжди у святиню і знайшов вічне відкуплення. <i>13</i> Бо коли кров волів і козлів та попіл із телиці, як покропить нечистих, освячує, даючи їм чистоту тіла, <i>14</i> то скільки більше кров Христа, – який Духом вічним приніс себе самого Богові непорочним, – очистить наше сумління від мертвих діл, на служіння Богові живому! <p><b> Євангелія від Марка 10:32-45</b><p><i>32</i> Вони були в дорозі, простуючи в Єрусалим. Ісус ішов перед ними. І дивувались вони й, ідучи за ним, страхалися. І взявши знову дванадцятьох, почав їм говорити, що має статися з ним:  <i>33</i> &quot;Оце йдемо в Єрусалим, і Син Чоловічий буде виданий первосвященикам та книжникам, і засудять його на смерть, і видадуть його поганам;  <i>34</i> і насміхатимуться з нього, плюватимуть на нього, бичуватимуть його й уб'ють, він же по трьох днях воскресне.&quot; <i>35</i> Яків же та Йоан, сини Заведея, підходять до нього та й кажуть йому: &quot;Учителю, хочемо, щоб ти нам зробив те, чого попросим.&quot;  <i>36</i> Він же їм відповів: &quot;Що хочете, щоб я зробив вам?&quot;  <i>37</i> &quot;Зволь нам, – ті йому кажуть, – щоб ми сиділи: один праворуч, другий ліворуч від тебе у твоїй славі.&quot;  <i>38</i> Ісус же сказав їм: &quot;Не знаєте, чого просите. Чи можете пити чашу, яку я п'ю, і христитися хрищенням, яким я хрищусь?&quot;  <i>39</i> Ті йому відповіли: &quot;Можемо.&quot; Ісус сказав їм: &quot;Чашу, яку я п'ю, питимете, і хрищенням, яким я хрищуся, христитиметесь.  <i>40</i> Сидіти ж праворуч від мене чи ліворуч, – не моя річ вам дати, а кому приготовано.&quot; <i>41</i> Почули про те десятеро, тож обурились на Якова та Йоана.  <i>42</i> Тоді Ісус прикликав їх і сказав їм: &quot;Ви знаєте, що ті, яких вважають князями народів, верховодять ними, а їхні вельможі утискають їх.  <i>43</i> Не так воно хай буде між вами, але хто з-між вас хоче стати великим, хай буде вам слугою,  <i>44</i> і хто з-між вас хоче бути першим, хай буде рабом усіх.  <i>45</i> Бо й Син Чоловічий прийшов не на те, щоб йому служити, лише щоб служити й віддати своє життя як викуп за багатьох.&quot;
<p>* * *
<p><b>«Син Чоловічий буде виданий первосвященикам та книжникам, і засудять Його на смерть, і видадуть Його поганам; і насміхатимуться з Нього, плюватимуть на Нього, бичуватимуть Його й уб’ють, Він же по трьох днях воскресне».</b>
<p>Коли вдивляємося в життя нашого Спасителя, то бачимо, що воно  містить різні моменти. Були приємні: Благовіщення, Народження, Його Переображення, Воскресення. Але також було багато моментів важких: коли Його заарештували, бичували, плювали на Нього, насміхалися з Нього… І це все було в житті Ісуса Христа, нашого Господа. 
<p>Подібно і в нашому житті – як каже апостол: «Хто з Христом страждав, той з Христом воскресне», – ми ніколи не зможемо обминути того, через що пройшов Господь. У народі кажуть: «Христос терпів і нам велів». Так само, як Спаситель пройшов через зраду, глум, біль, зневагу і навіть був убитий, так і кожному з нас доводиться переживати щось із того, про що говорить це Євангеліє. 
<p>Можливо, не раз ми відчуваємо від інших несправедливе ставлення, зазнаємо приниження, неприйняття, відкинення – але пам’ятаймо, це не є щось таке, чого б не мало бути в нашому житті. Ми часто вважаємо, що таких моментів не мало б існувати, але й це Бог допускає в нашому житті – значить, недаремно. <b>І коли вміємо те все прийняти, як з рук Божих, і з Ісусом Христом пройти всі випробування, то так, як із Христом страждаємо, так і з Христом воскреснемо. </b>
<p><b>Преосв. Венедикт, єпископ Львівський</b>