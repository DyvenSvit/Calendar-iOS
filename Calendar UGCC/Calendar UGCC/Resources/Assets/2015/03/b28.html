<p><b> Послання апостола Павла до Євреїв 9:24-28</b><p><i>24</i> Христос бо ввійшов не в рукотворну святиню, яка була подобою правдивої, а в саме небо, щоб тепер з'явитися за нас перед обличчям Божим. <i>25</i> Та й не на те, щоб принести себе самого багато разів у жертву, як входить архиєрей щороку в святиню з не своєю кров'ю; <i>26</i> інакше бо він був би мусів багато разів страждати від заснування світу. Тепер же він раз назавжди з'явився на кінці віків, щоб знищити гріх своєю жертвою. <i>27</i> І як призначено людям раз умерти, потім же суд, <i>28</i>. так і Христос лише один раз мав себе принести, щоб узяти на себе гріхи багатьох, а вдруге не заради гріха з'явиться тим, що очікують його на спасіння.  <p><b> Євангелія від Марка 8:27-31</b><p><i>27</i> І пішов Ісус із своїми учнями до сіл Филипової Кесарії, і дорогою розпитував учнів своїх, мовивши до них: &quot;За кого мене люди мають?&quot; <i>28</i> Ті йому й відказали: &quot;Одні за Йоана Христителя, інші за Іллю, а ще інші за котрогось із пророків.&quot; <i>29</i>. &quot;А ви, – спитав їх, – що кажете про мене: хто я?&quot; Озвавсь Петро та й каже до нього: &quot;Ти – Христос.&quot;  <i>30</i> Але наказав їм гостро, щоб нікому не говорили про нього. <i>31</i> І він узяв навчати їх, що Синові Чоловічому багато треба вистраждати, а й відцураються його старші, первосвященики та книжники, буде він убитий, по трьох же днях воскресне.  <p><b> Послання апостола Павла до Євреїв 9:1-7</b><p><i>1</i> Перший завіт мав також свої установи щодо служби і святиню земну.  <i>2</i> Споруджено бо перший намет, де були світильник, стіл і хліби появлення: він зветься «Святе». <i>3</i> За другою ж завісою був намет, званий «Святе Святих», <i>4</i> із золотим жертовником для палення пахучого кадила та кивотом завіту, цілковито покритий золотом; в ньому був золотий посуд з манною, розцвіле жезло Арона й таблиці завіту. <i>5</i> А зверху над ним херувими слави, що крильми отінювали віко. Але про це не час тепер говорити докладно. <i>6</i> І при такому влаштуванні всього цього в перший намет увіходять завжди священики, виконуючи служби, <i>7</i> в другий – раз на рік – лиш архиєрей, і то не без крови, що її він приносить за свої і людські провини. <p><b> Євангелія від Луки 10:38-42;11:27-28</b><p><i>38</i> Коли ж вони були в дорозі, він увійшов в одне село, і якась жінка, Марта на ім'я, прийняла його в хату. <i>39</i> Була ж у неї сестра що звалася Марія; ця, сівши в ногах Господа, слухала його слова. <i>40</i> Марта ж клопоталась усякою прислугою. Наблизившись, каже: “Господи, чи тобі байдуже, що сестра моя лишила мене саму служити? Скажи їй, щоб мені допомогла.” <i>41</i> Озвався Господь до неї і промовив: “Марто, Марто, ти побиваєшся і клопочешся про багато, <i>42</i> одного ж потрібно. Марія вибрала кращу частку, що не відніметься від неї.” <i>27</i> Коли він говорив це, жінка якась, піднісши голос з-між народу, мовила до нього: “Щасливе лоно, що тебе носило, і груди, що тебе кормили.” <i>28</i> А він озвався: “Справді ж блаженні ті, що слухають Боже слово і його зберігають.”
<p>* * *
<p><b>«А ви, – спитав їх, – що скажете про мене, хто я?» </b>
<p>Добре, коли ми читаємо Євангеліє, Новий і Старий Завіти, твори отців Церкви чи інші духовні, релігійні твори. Добре, що ми знаємо про Бога, вчимо катехизм, науку Церкви. Але поки ці знання не будуть підкріплені нашим особистим досвідом пізнання Бога, доти ми будемо знати про Нього зі слів інших.
<p>Кожен з авторів Євангелія – Марко, Матей, Йоан, Лука – написав те, що особисто досвідчив, і передав нам ці свої особисті знання про Бога. Коли читаємо твори якогось святого – Антонія Великого, Василія Великого, Пахомія, Григорія – хто б то не був, то це теж їхній досвід, те, що вони особисто бачили й пережили, як відкрили для себе Бога. 
<p>Для кожного з нас дуже важливо усвідомити: ким Бог є для мене особисто? У Євангелії, коли Ісус Христос питає: «Що кажуть люди, хто я є?», учні відповідають, що одні вважають Його тим, інші думають про Нього інакше. Тоді Господь конкретизує запитання: «А ви що скажете? Хто я є?» І будьмо певні, що <b>це запитання до кожного з нас: «Ким Я є для тебе?» </b>
<p><b>Преосв. Венедикт, єпископ Львівський</b>