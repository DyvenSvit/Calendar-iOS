<p><b> Послання апостола Павла до Євреїв 4:14-5:6</b><p><i>14</i> Мавши, отже, великого архиєрея, що вже пройшов небо, Ісуса, Божого Сина, тримаймося твердо віровизнання. <i>15</i> Бо ми не маємо такого архиєрея, який не міг би співчувати нашим недугам: він же ж зазнав усього, подібно як ми, крім гріха. <i>16</i> Приступім, отже, з довір'ям до престолу благодаті, щоб отримати милость і знайти благодать на своєчасну поміч. <i>1</i> Кожен бо архиєрей, узятий з-поміж людей, настановляється для людей у справах Божих, щоб приносив дари та жертви за гріхи; <i>2</i> що може співчувати нетямущим та введеним в оману, бо й сам він неміччю охоплений, <i>3</i> і тому повинен так за людей, як і за себе самого приносити жертви за гріхи. <i>4</i> Чести ж цієї ніхто не бере сам собі, лише той, хто покликаний Богом, як Арон. <i>5</i> Так і Христос не сам собі присвоїв славу стати архиєреєм, вона бо від того, який до нього мовив: «Син мій єси, я сьогодні породив тебе.» <i>6</i> Як і на іншому місці каже: «Ти – священик навіки за чином Мелхиседека.» <p><b> Євангелія від Марка 8:34-9:1</b><p><i>34</i> І прикликавши народ разом із своїми учнями, сказав їм: &quot;Коли хтось хоче йти за мною, хай зречеться себе самого, візьме на себе хрест свій і йде слідом за мною.  <i>35</i> Бо хто хоче спасти свою душу, той її погубить; а хто погубить свою душу мене ради та Євангелії, той її спасе.  <i>36</i> Бо яка користь людині здобути світ увесь, а занапастити свою душу?  <i>37</i> Що бо людина може дати взамін за власну душу?  <i>38</i> Хто, отже, буде соромитися мене й моїх слів перед цим родом перелюбним та грішним, того посоромиться і Син Чоловічий, коли прийде у славі Отця свого з святими ангелами.&quot; <i>1</i> І сказав їм: &quot;Істинно кажу вам: Є деякі з отут присутніх, що не зазнають смерти, аж поки не вздріють Царства Божого, що прийде у могутності.&quot;
<p>* * *
«Коли хтось хоче йти за мною, хай зречеться себе самого, візьме на себе хрест свій і йде слідом за мною».
<b>Взяти Хрест Господній – значить прийняти обставини свого життя такими, якими вони є.</b> Нам завжди важко їх прийняти, завжди щось не так. Ми носимося зі своїми планами, маємо свої переконання, яким би мало бути життя навколо нас, знаємо, хто й що мав би зробити. Однак не усвідомлюємо, що все, що маємо, – це дар від Бога. Брати хрест на себе – це прийняти ті обставини, які є в цю мить нашого життя, і жити в них за Божими законами. Брати хрест – це також приймати себе таким, яким я є в цю мить мого життя. Коли ми це приймемо – зразу прийде радість і настане мир, бо ми приймемо Бога, який стоїть за тим. 
Ми почитаємо Хрест Господній, виставляємо його для поклоніння і співаємо: «Хресту Твоєму поклоняємось, Владико!» Віддаємо честь і шану Хрестові, бо на Хресті відбулося наше спасення. Знаємо, що екзорцист завжди має зі собою хрест, щоб нагадати дияволові, що він уже переможений і не має ніякої сили над людиною. Через якийсь обман він, можливо, заволодів особою, як і через обман диявол спокушає нас, але він ніколи не має над нами сили. <b>Частіше вдивляймося в Хрест, споглядаймо Хрест, поклоняймося Хрестові, цілуймо Хрест, бо це місце нашого спасення! Хрест – це місце і гарантія нашої свободи в Ісусі Христі! </b>
<p><b>Преосв. Венедикт, єпископ Львівський</b>