<p><b> Послання апостола Павла до Євреїв 3:12-16</b><p><i>12</i> Глядіть же, брати, щоб у когось із вас не було серця лукавого в невірстві і щоб воно не відступило від живого Бога, <i>13</i> а, навпаки, підбадьорюйте щодня один одного, доки триває те «сьогодні», щоб хтось із вас не став запеклим через обманство гріха. <i>14</i> Бо ми стали учасниками Христа, якщо додержуємо аж до кінця твердо нашу віру, як напочатку,  <i>15</i> як ото говориться: «Коли почуєте сьогодні його голос, не твердійте серцями вашими, як то було на місці бунту.»  <i>16</i> Хто були ті, що почувши, збунтувалися? Хіба не всі ті, що вийшли з Єгипту під проводом Мойсея?  <p><b> Євангелія від Марка 1:35-44</b><p><i>35</i> Уранці ж, іще геть за ночі, вставши, вийшов і пішов на самоту й там молився.  <i>36</i> Та Симон і ті, що були з ним, поспішили за ним,  <i>37</i> знайшли його й кажуть до нього: &quot;Усі тебе шукають.&quot;  <i>38</i> Він же відповів їм: &quot;Ходімо деінде, у сусідні села, щоб і там проповідувати, бо я на те й прийшов.&quot;  <i>39</i> І він пішов і проповідував в їхніх синагогах по всій Галилеї, і виганяв бісів. <i>40</i> І приходить до нього прокажений, благає його та, припавши на коліна, каже йому: &quot;Якщо хочеш, то можеш мене очистити.&quot;  <i>41</i> І, змилосердившись, Ісус простягнув свою руку, доторкнувсь його і сказав до нього: &quot;Хочу, будь чистий!&quot;  <i>42</i> І вмить проказа зійшла з нього, і став він чистий.  <i>43</i> І, звернувшись до нього суворо, негайно відпустив його  <i>44</i> й мовив йому: &quot;Гляди ж, нікому не кажи нічого, а йди та покажися священикові, ще й принеси за твоє очищення, що повелів був Мойсей, їм на свідоцтво.&quot;  <p><b> Перше послання апостола Павла до Солунян 4:13-17</b><p><i>13</i> Не хочемо, брати, залишати вас у незнанні щодо померлих, – щоб ви не сумували, як інші, що не мають надії.  <i>14</i> Бо коли ми віруємо, що Ісус умер і воскрес, тож так і тих, які поснули в Ісусі, Бог приведе з ним.  <i>15</i> Бо це ми вам кажемо словом Господнім: Ми, що живемо, що залишимося до приходу Господа, – не випередимо тих, що поснули.  <i>16</i> Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли в Христі.  <i>17</i> Потім же ми, що живемо, що лишимось, будемо разом з ними вхоплені на хмарах у повітря назустріч Господеві і так будемо з Господом завжди.  <p><b> Євангелія від Йоана 5:24-30</b><p><i>24</i> Істинно, істинно говорю вам: Хто слухає моє слово й у того вірує, хто послав мене, – живе життям вічним, і на суд не приходить, бо від смерти перейшов у життя. <i>25</i> Істинно, істинно говорю вам: Надходить час, – ба, вже й тепер він, – коли померлі вчують Сина Божого голос, а вчувши – оживуть. <i>26</i> Бо як Отець має життя у собі, так і Синові дав, щоб мав життя у собі. <i>27</i> І владу йому дав суд чинити, він бо – Син Чоловічий. <i>28</i> І не дивуйтеся з того, бо надходить час, коли всі, хто у гробах, голос його вчують, <i>29</i>. і вийдуть ті, що чинили добро, на воскресіння життя. А ті, що зло чинили, – воскреснуть на суд. <i>30</i> Не спроможен я нічого діяти від себе самого. Суджу я так, як чую, і суд мій справедливий, бо шукаю я не своєї волі, лише волі того, хто послав мене.
<p>* * *
<p><b>«Якщо хочеш, то можеш мене очистити».</b>
<p>Дуже дивна й водночас зворушлива поведінка прокаженого, коли він не просто кричить і просить Ісуса Христа, щоб Він його очистив, оздоровив, але одночасно каже: «Якщо Ти хочеш…» Бачимо, що наші бажання, наші хотіння завжди обмежені мірою нашої свідомості, мірою нашого розуміння того, що нам потрібно – не потрібно. Деколи ми щось просимо в Бога, а з часом бачимо, що воно не було потрібне. Чогось не просимо – а Бог дає; ми впираємося, але бачимо, що це було потрібне. Тому таке налаштування дуже важливе: «Якщо Ти хочеш…» Адже Бог, який є любов’ю, який любить усіх нас, кожну людину, кожного зокрема, завжди кожній людині хоче якнайкращого. 
<p>Початок і кінець у нашому житті – вміти розпізнавати Божу волю й допускати, щоб Його воля здійснювалася в нашій земній мандрівці. <b>Ми, звичайно, маємо право висловлювати Богові свої бажання, просити Його про те, що нам видається потрібним, але завжди казати так, як Господь промовив в Оливному городі: «Нехай буде воля Твоя», або говорити: «Якщо Ти хочеш…», «Якщо це насправді добре для мене».</b> 
<p><b>Преосв. Венедикт, єпископ Львівський</b>