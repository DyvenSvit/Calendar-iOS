<p><b> Послання апостола Павла до Євреїв 10:32-38</b><p><i>32</i> Згадайте перші дні, коли ви, тількищо просвітлені, перенесли терпляче таку велику боротьбу страждань: <i>33</i> ви були чи то самі виставлені прилюдно на зневаги та на знущання, чи то ставши спільниками тих, що того зазнали. <i>34</i> Ви бо й разом із в'язнями страждали і грабунок вашого майна ви з радістю приймали, знаючи, що маєте багатство краще і постійне. <i>35</i> Не покидайте, отже, цього вашого довір'я, бо воно має велику нагороду. <i>36</i> Вам бо треба терпеливости, щоб ви, виконуючи Божу волю, одержали обітницю. <i>37</i> Ще бо трохи, дуже мало часу, і той, хто має прийти, прийде, не забариться. <i>38</i> А праведник мій з віри буде жити; коли ж він відступить, моя душа не матиме вподобання у ньому. <p><b> Євангелія від Марка 2:14-17</b><p><i>14</i> А йдучи повз, побачив він Леві, сина Алфея, що сидів на митниці, й до нього каже: &quot;Іди за мною!&quot; Той устав і пішов слідом за ним.  <i>15</i> І коли він сидів за столом у його домі, багато митарів і грішників сіли з Ісусом та його учнями, бо їх було чимало, – тих, що за ним ішли.  <i>16</i> І коли книжники, що були з фарисеїв, побачили, що він їсть із митарями та грішниками, то сказали його учням: &quot;Чого він їсть і п'є з митарями та грішниками?&quot;  <i>17</i> Ісус, почувши те, сказав їм: &quot;Лікаря треба не здоровим, а хворим. Я не прийшов кликати праведних, а грішних.&quot;  <p><b> Перше послання апостола Павла до Солунян 4:3-17</b><p><i>3</i> Це ж саме воля Божа: святість ваша – щоб ви стримувались від розпусти, <i>4</i> щоб кожний з вас умів тримати своє тіло у святості й пошані,  <i>5</i> не в пристрасті жагучій, як погани, які не знають Бога; <i>6</i> не надуживаючи і не кривдячи в цій справі свого брата, бо Господь за те все відплачує, як ми про це вам уже казали та засвідчили. <i>7</i> Бо Бог нас покликав не до нечистоти, а до святости. <i>8</i> Тому, отже, хто на це не зважає, той не чоловіка зневажає, а Бога, що нам дає свого Святого Духа. <i>9</i> А щодо братньої любови, то ви не потребуєте, щоб до вас писати: самі бо ви навчені від Бога любити один одного, <i>10</i> і це чините супроти всіх братів по всій Македонії. Та ми благаємо вас, брати, досягати в цьому дедалі більшого поступу. <i>11</i> Пильно старайтеся жити спокійно, клопотатися кожен своїми справами та працювати власними руками, – так, як ми були наказали,  <i>12</i> – і щоб поводилися чесно супроти тих, що зовні, – і ні в чому не зазнавали нестачі. <i>13</i> Не хочемо, брати, залишати вас у незнанні щодо померлих, – щоб ви не сумували, як інші, що не мають надії.  <i>14</i> Бо коли ми віруємо, що Ісус умер і воскрес, тож так і тих, які поснули в Ісусі, Бог приведе з ним.  <i>15</i> Бо це ми вам кажемо словом Господнім: Ми, що живемо, що залишимося до приходу Господа, – не випередимо тих, що поснули.  <i>16</i> Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли в Христі.  <i>17</i> Потім же ми, що живемо, що лишимось, будемо разом з ними вхоплені на хмарах у повітря назустріч Господеві і так будемо з Господом завжди.  <p><b> Євангелія від Йоана 5:24-30</b><p><i>24</i> Істинно, істинно говорю вам: Хто слухає моє слово й у того вірує, хто послав мене, – живе життям вічним, і на суд не приходить, бо від смерти перейшов у життя. <i>25</i> Істинно, істинно говорю вам: Надходить час, – ба, вже й тепер він, – коли померлі вчують Сина Божого голос, а вчувши – оживуть. <i>26</i> Бо як Отець має життя у собі, так і Синові дав, щоб мав життя у собі. <i>27</i> І владу йому дав суд чинити, він бо – Син Чоловічий. <i>28</i> І не дивуйтеся з того, бо надходить час, коли всі, хто у гробах, голос його вчують, <i>29</i>. і вийдуть ті, що чинили добро, на воскресіння життя. А ті, що зло чинили, – воскреснуть на суд. <i>30</i> Не спроможен я нічого діяти від себе самого. Суджу я так, як чую, і суд мій справедливий, бо шукаю я не своєї волі, лише волі того, хто послав мене.
<p>* * *
<p><b>«Той устав і пішов слідом за Ним».</b>
<p>Євангеліє розповідає про покликання одного з апостолів, хоч усі решта апостолів – хто б це не був: Андрій, Петро, Матей та всі інші – зразу йшли за Ісусом, коли чули Його запрошення. Вони не відкладали це на потім. Саме тому апостоли виконали те призначення, яке для них передбачив Бог.
<p>Скільки разів до нашого серця приходили ті чи інші добрі думки, а ми їх відкладали на потім або взагалі забували про них… Пам’ятаймо, що в нашому духовному житті дуже важливо не відкладати, а відразу йти за тим, що Бог кладе нам на серце, і рішуче втілювати це в життя. Не відкладати, а цим жити. 
<p>Коли Бог нас до чогось кличе, то знає, що ми здатні це здійснити. Наша проблема полягає в тому, що ми часто знаходимо виправдання, чому не виконуємо того чи іншого. Бог знає нас краще за нас самих, інакше Він не доручав би нам того, чого ми не зможемо зробити. <b>Якщо відчуваємо, що Бог кладе нам щось на серце, коли приходить якась добра думка чи бажання зробити добрий вчинок, – не відкладаймо, робімо це негайно! </b>
<p><b>Преосв. Венедикт, єпископ Львівський</b>