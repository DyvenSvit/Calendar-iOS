<p><i><b>Неділя 1-ша Великого посту, Православія. Глас 5. Єв. 5</b></i></p>

<p><b>Свв. мчч. Памфила, єрея, Порфирія і дружини їх.</b>.</p>

<h2> УТРЕНЯ</h2>

<p><i>Священик одягає на рясу епітрахиль, попередньо поблагословивши його, мовить молитву кадила: </i>Кадило Тобі приносимо, Христе Боже наш як приємний запах духовний, Ти ж його прийми в пренебесний і мисленний Твій жертовник і зішли нам благодать Пресвятого Твого Духа<i>, бере кадильницю, кадить престіл від чотирьох боків, запрестольну ікону та інші ікони святилища. Відтак виходить зі святилища північними дверми, приходить перед св. двері і, вклонившись, кадить ікони південної частини іконостасу, починаючи від образа Спасителя, ікони північної частини, починаючи від ікони Богородиці, потім – хори, правий та лівий. Людей кадить або з солеї, входить південними дверми у святилище, стає перед св. трапезою і виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>

<p><i>Вірні:</i> Амінь.</p>

<p>Слава во вишніх Богу, і на землі мир,* в людях благовоління (<i>3 р</i>.).</p>

<p>Господи, губи мої відкрий,* і уста мої сповістять хвалу твою (<i>2 р</i>.).</p>

<p><i>Під час читання шестипсалмія священик, стоячи перед св. трапезою, починає мовити утренні молитви.</i></p>

<h3><i>Шестипсалм'я</i></h3>

<p><b>Псалом 3 (</b><i><b>У понеділок</b></i><b>)</b></p>

<p>О Господи, як багато моїх ворогів,* багато їх повстало проти мене.</p>

<p>Багато тих, що мені кажуть:* «Нема йому спасіння в Бозі».</p>

<p>Але ти, Господи, щит мій навколо мене,* ти моя слава, підносиш голову мою вгору.</p>

<p>Я голосно візвав до Господа,* і він вислухав мене з гори святої своєї.</p>

<p>Я ліг собі й заснув, і пробудився,* бо Господь мене зберігає.</p>

<p>Я не боюся безлічі людей,* що навколо мене обсіли.</p>

<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>

<p>У Господа спасіння,* і на твій народ – благословення твоє.</p>

<p><b>Псалом 37 (</b><i><b>У вівторок</b></i><b>)</b></p>

<p>О Господи, не докоряй мені в твоїм гніві,* і не карай мене в твоїм обуренні.</p>

<p>Бо твої стріли мене прошили,* і рука твоя спустилася на мене.</p>

<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>

<p>Бо мої провини голову мою перевищили,* немов важкий тягар, що тяжить над мою силу.</p>

<p>Смердять, загнивши, мої рани,* задля мого нерозуму.</p>

<p>Принижений, зігнувсь я вельми,* повсякденно сумний ходжу я.</p>

<p>Бо нутро моє повне жару,* і здорового нема нічого на моїм тілі.</p>

<p>Зомлів я, розбитий понад міру,* і скиглю від стогону серця мого.</p>

<p>О Господи, перед тобою все моє бажання,* і стогін мій від тебе не скритий.</p>

<p>Серце моє розколотилось, сила мене полишила,* і навіть очей моїх світло, – і того вже нема в мене.</p>

<p>Друзі мої та приятелі далекі від моєї рани,* і родичі мої стоять оподаль.</p>

<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>

<p>Я, немов глухий, не чую,* і як німий, що уст своїх не відкриває.</p>

<p>Я став, немов людина, що не чує,* в устах якої одвіту немає.</p>

<p>На тебе бо, о Господи, я уповаю,* ти вислухаєш мене, Господи, мій Боже.</p>

<p>Кажу бо: Нехай не втішаються наді мною, як захитається моя нога,* нехай не несуться проти мене.</p>

<p>Я бо ось-ось уже маю впасти,* і біль мій передо мною завжди.</p>

<p>Я бо провину мою визнаю,* і гріхом моїм журюся.</p>

<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>

<p>І ті, що злом оддячують за добро,* вони проти мене, бо я про добро дбаю.</p>

<p>Не покидай мене, о Господи,* не віддаляйся від мене, мій Боже.</p>

<p>Поспіши мені на допомогу,* Господи, моє спасіння.</p>

<p><b>Псалом 62 (</b><i><b>У середу</b></i><b>)</b></p>

<p>Боже, ти Бог мій!* Тебе шукаю пильно.</p>

<p>Тебе душа моя прагне,* тебе бажає тіло моє в землі сухій, спраглій і безводній.</p>

<p>Отак і я у святині тебе виглядаю:* побачити силу твою й твою славу.</p>

<p>Бо твоя милість ліпша від життя,* уста мої славитимуть тебе.</p>

<p>Отак буду тебе хвалити поки життя мого,* у твоїм імені здійматиму мої руки.</p>

<p>Душа моя насититься, немов туком та оливою,* уста мої веселим голосом хвалитимуть тебе.</p>

<p>Коли згадаю на моїй постелі тебе,* під час нічних чувань розмишлятиму про тебе.</p>

<p>Бо ти прийшов мені на допомогу,* і в тіні крил твоїх я ликуватиму.</p>

<p>Душа моя до тебе лине,* мене підтримує твоя правиця.</p>

<p>Ті ж, які чигають на мою душу,* зійдуть у безодні підземні.</p>

<p>Їх віддадуть мечеві на поталу,* вони шакалів здобиччю стануть.</p>

<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>

<p>Слава Отцю, і Сину, і Святому Духові, і нині і повсякчас, і на віки віків. Амінь.</p>

<p>Алилуя, алилуя, алилуя, слава Тобі, Боже. <i>Тричі, без поклонів</i>. </p>

<p>Господи, помилуй. <i>Тричі</i>. Слава, і нині:</p>

<p><i>Після трьох перших псалмів виходить північними дверми і, ставши перед св. дверми, продовжує мовити утренні молитви.</i></p>

<p><b> Псалом 87 (</b><i><b>У четвер</b></i><b>) </b></p>

<p>Господи, Боже мого спасіння,* я вдень кличу, і вночі перед тобою скаржусь.</p>

<p>Нехай прийде перед твоє обличчя моя молитва!* Прихили своє вухо до мого благання.</p>

<p>Душа бо моя наситилася горем,* і життя моє наблизилося до шеолу.</p>

<p>Мене залічено до тих, що сходять у яму.* Я став як чоловік, що допомоги не має.</p>

<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>

<p>Поклав ти мене в глибоку яму,* у темряву та безодню.</p>

<p>Тяжить на мені твій гнів,* і всіма хвилями твоїми гнітиш мене.</p>

<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>

<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>

<p>Хіба для мертвих робиш чуда?* Хіба то тіні встануть, щоб тебе хвалити?</p>

<p>Хіба звіщатимуть у могилі твою милість,* у пропасті глибокій − твою вірність?</p>

<p>Хіба чуда твої в темряві будуть відомі,* і твоя ласка в землі забуття?</p>

<p>Ось чому, Господи, до тебе я взиваю,* і моя молитва вранці йде тобі назустріч.</p>

<p>Чому, Господи, відкинув ти мою душу,* чому ховаєш своє обличчя від мене?</p>

<p>Я безталанний і конаю змалку,* я перебув страх твій − і умліваю.</p>

<p>Твій палкий гнів пронісся наді мною,* твої страхіття мене погубили.</p>

<p>Увесь час вони оточують мене, мов води,* усі разом мене обступили.</p>

<p>Ти віддалив від мене товариша і друга,* а із знайомих у мене тільки темінь.</p>

<p><b>Псалом 102 (</b><i><b>У п'ятницю</b></i><b>)</b></p>

<p>Благослови, душе моя, Господа,* і все нутро моє − його святе ім'я.</p>

<p>Благослови, душе моя, Господа,* і не забувай усіх добродійств його ніколи.</p>

<p>Він прощає всі твої провини,* зціляє всі твої недуги.</p>

<p>Він визволяє життя твоє від ями,* вінчає тебе ласкою і милосердям.</p>

<p>Він насичує твій похилий вік добром,* і оновляється, як орел, твоя юність.</p>

<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>

<p>Милосердний Господь і добрий,* повільний до гніву й вельми милостивий.</p>

<p>Не буде вічно він обурюватися,* і не буде гніватись повіки.</p>

<p>Не за гріхами нашими учинив він із нами,* і не за провинами нашими відплатив він нам.</p>

<p>Бо як високо небо над землею,* така велика його милість над тими, що його бояться.</p>

<p>Він знає з чого ми зліплені,* він пам'ятає, що ми порох.</p>

<p>Чоловік бо – дні його, немов билина,* квітне, і мов квітка в полі.</p>

<p>Потягне над ним вітер, і його немає,* і місце, де він був, його не впізнає вже більше.</p>

<p>Милість же Господня від віку й до віку* над тими, що його бояться.</p>

<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>

<p>Господь на небі утвердив престол свій,* і царство його всім володіє.</p>

<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>

<p>Благословіте Господа, всі його небесні сили,* слуги його, що чините його волю.</p>

<p>Благословіте Господа, усі його твори, по всіх місцях його правління.* Благослови, душе моя, Господа!</p>

<p><b>Псалом 142 (</b><i><b>У суботу й неділю</b></i><b>)</b></p>

<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>

<p>І не входь у суд із твоїм слугою,* бо ніхто з живих не виправдається перед тобою.</p>

<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>

<p>Дух мій тривожиться в мені* і серце моє жахається в мені всередині.</p>

<p>Я згадую дні давні,* роздумую над усіма вчинками твоїми і над ділами рук твоїх міркую.</p>

<p>До тебе простягаю мої руки;* моя душа, мов спрагла земля, тебе жадає.</p>

<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>

<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>

<p>Спаси мене, Господи, від ворогів моїх* – бо до тебе прибігаю.</p>

<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>

<p>Живи мене, о Господи, імени твого ради,* у справедливості твоїй виведи з скорботи мою душу.</p>

<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>

<p><b>Слава</b> Отцю, і Сину, і Святому Духові: </p>

<p><b>І нині</b> і повсякчас, і на віки вічні. Амінь. Алилуя, алилуя, алилуя: Слава тобі, Боже! (<i>3 р</i>.).</p>

<h3>Утренні молитви</h3>

<p><i>Під час рецитування псалмів, священик читає потиху перед св. дверми оці молитви:</i></p>

<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>

<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>

<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>

<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>

<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>

<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>

<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>

<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p><i>На кінці шестипсалмія диякон, одягнений у стихар з орарем, виходить північними дверми, віддає священикові шану, стає на своєму звичайному місці та виголошує велику єктенію. Священик відповідає на поклін диякона та, повернувшись південними дверми у святилище, стає перед св. трапезою.</i></p>

<h3>Єктенія мирна</h3>

<p>В мирі Господеві помолімся.</p>

<p><i>Вірні:</i> Господи, помилуй <i>(за кожним разом)</i>.</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3><i>Після єктенії хор співає Бог Господь... (Пс. 117) на глас 5.</i></h3>

<p><i>Під час співання</i> Бог – Господь <i>диякон мовить стихи і, після малого поклону, повертається південними дверми у святилище.</i></p>

<p>Бог – Господь, і явився нам; благословен, хто йде в ім'я Господнє.</p>

<p><i>Стих:</i> Прославляйте Господа, бо він добрий, бо милість його вічна.</p>

<p><i>Стих:</i> Вони навколо обступили мене, але я ім'ям Господнім переможу їх.</p>

<p><i>Стих:</i> Я не вмру, а житиму і розказуватиму про діла Господні!</p>

<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>

<p><i>Тропар, г.5</i>: Рівнобезначальне з Отцем і Духом Слово,* що від Діви народилося на спасіння наше,* прославмо, вірні, і поклонімся,* бо воно благозволило тілом зійти на хрест* і смерть перетерпіти і воскресити померлих* славним воскресінням своїм.</p>

<p><b>Слава</b>: <i>тропар</i> (<i>г. 2</i>): Пречистому образові твоєму поклоняємося, Благий,* просячи відпущення гріхів наших, Христе Боже;* бо ти добровільно зволив вийти тілом на хрест,* щоб вибавити тих, що їх ти створив, від неволі ворожої.* Тому вдячно співаємо тобі:* Ти радістю наповнив усе, Спасе наш, що прийшов спасти світ;</p>

<p><b>І нині</b>: (<i>г. 2</i>) Вищі понад розум і преславні всі твої таємниці, Богородице!* При ненарушеній чистоті і збереженому дівстві* появилася ти Матір'ю пречистою,* породивши правдивого Бога.* Тож моли його, щоб спаслися душі наші. </p>

<p><i>По тропарях читає читець чергову катизму, після якої диякон перед св. дверми – малу єктенію:</i></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа ...</p>

<h3><i>І співаємо перший сідальний, глас 5:</i></h3>

<p>Хрест Господній похвалімо,* святе погребення піснями звеличаймо,* і воскресіння його прославмо,* бо він, як Бог, підніс мертвих з гробів,* полонив смерти владу й диявольську силу,* а тим, що в аді, засяяло світло.</p>

<p><b>Слава і нині</b>: Дивне чудо зачаття й невимовний образ родин* у тобі ми пізнали, чиста Вседіво. Воно дивує наш розум і тривожить думку;* слава ж твоя, Богородице, всім наявна,* на спасіння душ наших.</p>

<p><i>Відтак читець читає другу чергову катизму, диякон – другу малу єктенію: </i></p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові ...</p>

<h3><i>І співаємо другий сідальний, глас 5:</i></h3>

<p>Господи, тебе, що смерть умертвив, названо мертвим;* ти, що поклався до гробу, випорожнив гроби.* Наверху воїни сторожили гріб,* а внизу ти воскресив померлих від віку.* Всесильний і недосяжний Господи, − слава тобі!</p>

<p><b>Слава і нині</b>: Радуйся, свята горо і богопрохідна!* Радуйся, духовна і неопалима купино!* Радуйся, єдиний світові до Бога мосте,* що переправляєш мертвих до вічного життя!* Радуйся, Вседіво, що не спізнавши мужа,* породила спасіння душ наших.</p>

<p><i>І співаємо</i></p>

<h3>Ангельський хор</h3>

<p><i>Стих перед кожним тропарем</i>: Благословенний ти, Господи,* навчи мене установ твоїх.</p>

<p>Ангельський хор здивувався,* бачивши до мертвих зарахованим тебе, Спасе,* що силу смерти знищив, і з собою Адама підняв* та з аду всіх визволив.</p>

<p>Нащо миро* зі сльозами, Учениці, жалібно змішуєте?* – запитав світлоносний ангел при гробі мироносиць.* Гляньте на гріб і зрозумійте,* що воскрес Спаситель з гробу.</p>

<p>Рано на світанку* мироносиці поспішали до гробу твого, плачучи,* але з'явився їм ангел і прорік:* Пора голосіння минула, не плачте;* про воскресіння ж звістіть апостолам!</p>

<p>Мироносиці – жінки,* що з миром прийшли до гробу твого, Спасе, ридали.* Ангел же їм сказав, мовивши:* Чому між мертвими живого шукаєте?* Він бо, як Бог, воскрес із гробу.</p>

<p><b>Слава</b>: Поклонімось Отцю,* і його Сину, і Святому Духові,* Святій Тройці* в одній сутності,* з серафимами взиваючи:* Свят, свят, свят єси, Господи.</p>

<p><b>І нині</b>: Життєдавця породивши, ти, Діво,* Адама з гріха визволила,* Єві радість замість смутку подала,* а відпалих від життя повернув до нього той,* що з тебе тіло прийняв – Бог і чоловік.</p>

<p>Алилуя, алилуя, алилуя: Слава тобі, Боже! (<i>3 р.</i>)</p>

<p>Ще і ще в мирі Господеві помолімся.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик: </i>Бо благословилося і прославилося ім’я Твоє Отця, і Сина, і Святого Духа …</p>

<h3><i>Іпакой, глас 5</i>:</h3>

<p><i>Іпакой</i>: Мироносиці, видінням ангельським в душі здивовані* і божественним воскресінням просвічені,* благовістили апостолам:* Проповідуйте між народами воскресіння Господа,* який помагає нам чудесами і подає велику милість.</p>

<h3>Степенна пісня, глас 5</h3>

<p><i><b>Антифон 1:</b></i></p>

<p>У скорботі моїй з Давидом кличу до тебе, Спасе мій:* Визволь душу мою від язика облудного.</p>

<p>Блаженне життя пустинників,* окрилюваних божественною насолодою.</p>

<p><b>Слава і нині</b>: Святим Духом утримується все: видиме і невидиме;* бо він самовладний і дійсно один із Тройці.</p>

<p><i><b>Антифон 2:</b></i></p>

<p>До вишніх піднесися, душе; гряди туди, звідки поміч приходить.</p>

<p>Правиця Твоя, Христе, нехай і до мене доторкнеться і від усякої спокуси охоронить.</p>

<p><b>Слава і нині:</b> Богословствуючи, промовмо до Святого Духа: Ти єси Бог, життя, любов, світло, розум; Ти благість, Ти царюєш повік.</p>

<p><i><b>Антифон 3:</b></i></p>

<p>Коли сказали мені: підемо до дому Господнього, звеселився дух мій, зраділо серце.</p>

<p>У домі Давидовім дивне діється, там вогонь усякий розум соромітний спалює.</p>

<p><b>Слава і нині: </b>Святому Духові належить життєдавча сила, Ним, разом з Отцем і Словом, усе живе одушевляється.</p>

<h3>Євангеліє</h3>

<p><i>По степенній відчиняються святі двері, а диякон підходить до св. дверей і, дивлячись на людей, виголошує:</i> Будьмо уважні.</p>

<p><i>Священик:</i> Мир всім.</p>

<p><i>Диякон:</i> Премудрість. Будьмо уважні.</p>

<h3>Прокімен<i>, глас 5:</i></h3>

<p><i>Псалом 9</i></p>

<p>Воскресни, Господи Боже мій, нехай піднесеться рука твоя, бо ти царюєш повіки.</p>

<p><i>Стих</i>: Хвалитиму тебе, Господи, всім серцем моїм, розповім про всі твої чудеса.</p>

<p><i>Диякон:</i> Господеві помолімся.</p>

<p><i>Вірні:</i> Господи, помилуй.</p>

<p><i>Священик:</i> Бо ти святий єси, Боже наш, і в святині перебуваєш, і ми тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь. </p>

<p><i>Диякон кадить св. трапезу від чотирьох боків та все інше, за звичаєм.</i> <i>Вірні на глас прокімена</i>: Усе, що живе, нехай хвалить Господа.</p>

<p><i>Стих</i>: Хваліте Бога у святині його. </p>

<p><i>Стих</i>: Хваліте його у твердині сили його.</p>

<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей. Диякон:</i> І щоб удостоїтися нам вислухати святого Євангелія, Господа Бога молім.</p>

<p><i>Вірні:</i> Господи, помилуй (<i>3 р</i>.).</p>

<p><i>Диякон:</i> Премудрість, прості, вислухаймо святого Євангелія.</p>

<p><i>Священик:</i> Мир всім!</p>

<p><i>Вірні:</i> І духові твоєму.</p>

<p><i>Священик:</i> Від Луки святого Євангелія читання.</p>

<p><i>Вірні:</i> Слава тобі, Господи, слава тобі.</p>

<p><i>Диякон:</i> Будьмо уважні.</p>

<p><i>Священик сам читає Євангеліє.</i></p>

<p>У той час Петро встав, побіг до гробу і, нахилившись, побачив лиш пов'язки; і вернувся назад додому, дивуючись тому, що сталося. Аж ось того самого дня двоє з них ішли в село, що звалось Емаус, шістдесят стадій від Єрусалиму, і розмовляли між собою про те, що сталось. Як вони розмовляли та сперечалися між собою, Ісус наблизився і йшов разом з ними, але очі їм заступило і вони його не пізнали. Він їх спитав: Що то за розмова, що ви, ідучи, ведете між собою? Ті зупинились, повні смутку. Озвавсь тоді один із них, на ім'я Клеопа, і йому каже: – Ти один, хіба, що мешкаєш у Єрусалимі, і не знаєш, що цими днями в ньому сталося? І він спитав їх: – Що? Вони йому сказали: Те, що сталося з Ісусом Назарянином, мужем, що був пророк могутній ділом та словом перед Богом і всім народом, та як наші первосвященики і князі видали його на засуд смертний і розіп'яли. А ми сподівались, що він той, хто має визволити Ізраїля. До того ж усього, ось третій день сьогодні, як це сталось. Деякі з наших жінок, щоправда, нас здивували: вони пішли були ранесенько до гробу, та, не знайшовши його тіла, вернулись і нам оповіли, що бачили ангелів, які їм з'явились і сказали, що він живий. Деякі ж з наших пішли до гробу і знайшли так, як жінки сказали; але його вони не бачили. Тоді він до них промовив: – О, нерозумні й обважнілі серцем, щоб повірити всьому, що пророки були сповістили! Хіба не треба було Христові так страждати і так увійти у свою славу? І почавши від Мойсея та від усіх пророків, він вияснював їм те, що в усім Писанні написано про нього. Коли вони наблизилися до села, куди йшли, Ісус удав, що хоче простувати далі. Вони ж наполягали, кажучи: – Зостанься з нами, бо вже вечоріє і день уже похилився. Він увійшов, щоб зостатись. І от як він був за столом з ними, взяв хліб, поблагословив і, переломивши його, дав їм. Тоді відкрилися в них очі, і вони його пізнали. Та він зник від них. І казали вони один до одного: – Чи не горіло наше серце в нас у грудях, коли він промовляв до нас у дорозі та вияснював нам Писання? І негайно вони рушили й вернулися в Єрусалим, де знайшли зібраних одинадцятьох і тих, що були з ними, які їм сказали: – Христос справді воскрес і з'явився Симонові. А ці розповіли те, що сталося в дорозі і як вони його пізнали при ламанні хліба. <i>(Лк. 24:12-35)</i></p>

<p><i>По прочитанні священик цілує згорнену книгу і несе її на середину храму, де кладе на тетрапод, а сам вертається святими дверми у святилище і, зачинивши святі двері, священик скидає з себе фелон.</i></p>

<h3>Воскресіння Христове</h3>

<p><i>Вірні співають на глас 6: </i>Воскресіння Христове бачивши,* поклонімось святому Господу Ісусові,* єдиному безгрішному.* Хресту твоєму поклоняємось, Христе,* і святе воскресіння твоє величаємо і славимо,* бо ти – Бог наш,* крім тебе іншого не знаємо,* ім'я твоє призиваємо.* Прийдіть, усі вірні,* поклонімось святому Христовому воскресінню,* це бо прийшла через хрест радість усьому світові.* Завжди благословляючи Господа,* славимо воскресіння його,* бо, розп'яття перетерпівши,* він смертю смерть переміг.</p>

<h3>Псалом 50</h3>

<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p>Обмий мене повнотою з беззаконня мого,* і від гріха мого очисти мене.</p>

<p>Бо беззаконня моє я знаю,* і гріх мій є завжди передо мною.</p>

<p>Проти тебе єдиного я згрішив* і перед тобою зло вчинив;</p>

<p>То й правий ти в словах твоїх* і переможеш, коли будеш судити.</p>

<p>Це бо в беззаконнях я зачатий,* і в гріхах породила мене мати моя.</p>

<p>Це бо істину полюбив єси,* невідоме й таємне мудрости своєї явив ти мені.</p>

<p>Окропи мене іссопом, і очищуся,* обмий мене, і стану біліший від снігу.</p>

<p>Дай мені відчути радість і веселість,* зрадіють кості сокрушені.</p>

<p>Відверни лице твоє від гріхів моїх,* і всі беззаконня мої очисти.</p>

<p>Серце чисте створи в мені, Боже,* і духа правого обнови в нутрі моєму.</p>

<p>Не відкинь мене від лиця твого,* і Духа твого Святого не відійми від мене.</p>

<p>Поверни мені радість спасіння твого,* і духом владичним утверди мене.</p>

<p>Вкажу беззаконним дороги твої,* і нечестиві до тебе навернуться.</p>

<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>

<p>Господи, губи мої відкрий,* і уста мої сповістять хвалу твою.</p>

<p>Бо якби ти жертви захотів, дав би я,* та всепалення не миле тобі.</p>

<p>Жертва Богові – дух сокрушений,* серцем сокрушеним і смиренним Бог не погордить.</p>

<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>

<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>

<p><i>Після 50-го псалма співаємо:</i></p>

<p><b>Слава</b> (<i>г. 8</i>): Відчини мені двері покаяння, Життєдавче,* − молиться зранку дух мій у святім твоїм храмі,* бо вся моя тілесна храмина осквернена;* але ти, Щедрий, очисти мене своєю ласкавою милістю.</p>

<p><b>І нині</b>: На стежки спасіння настав нас, Богородице,* бо ми опоганили душу соромними гріхами* і в лінощах прогайнували все життя наше.* Тож моліннями твоїми визволь нас від усякої нечистоти.</p>

<p><i>Стих</i> (<i>г. 6</i>): Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p>Роздумуючи над безліччю моїх гріхів,* жахаюся страшного дня судного;* але, надіючись на ласку твого добросердя,* як Давид, взиваю до тебе:* Помилуй мене, Боже, з великої милости твоєї!</p>

<p><i>Після стихири диякон на своєму звичайному місці виголошує: </i> </p>

<h3><i>Єктенія</i></h3>

<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого (<i>ім'я, якого є храм</i>) і святого великомученика Артемія, і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>

<p><i>Вірні:</i> Господи, помилуй (<i>12 р.</i>).</p>

<p><i>Священик:</i> Благодаттю і щедротами і чоловіколюб'ям єдинородного Сина твого, з яким ти благословенний єси, з пресвятим і благим і животворним твоїм Духом, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Починається канон. Святі двері зачиняються.</i></p>

<h3>Канон, <i>глас 4.</i></h3>

<p><b>КАНОН, глас 4:</b></p>

<p><i>ПІСНЯ 1 Ірмос:</i> <b>Моря Червоного глибину немокрими ногами древній перейшов Ізраїль і навхрест складеними Мойсеевими руками Амаликову силу в пустині побідив він.</b></p>

<p>Плещучи руками, в радості заспіваймо нині, вірні: які дивні діла і велика сила Твоя, Христе, що нашу однодумність і згоду встановив.</p>

<p>Прийдіть, Богом умудрені, день радісний святкуймо, нині небо і земля веселиться, і Ангельські Чини і громади людей достойно святкують.</p>

<p><i>Богородичний:</i>Зброя злочестивих єресей явно щезла, храм бо Твій, Чесніша Пречиста, Образами пишно украшений бачачи, нині священно радуємося.</p>

<p><i>ПІСНЯ 3 Ірмос:</i><b> Веселиться Тобою Церква Твоя, Христе, взиваючи: Ти моя кріпость, Господи, і пристановище і твердиня.</b></p>

<p>Хмари пророчі хай зішлють нам із небес животворчу росу на зміцнення віри.</p>

<p>Благозвучно таємні труби Христових Апостолів надприродньо нехай провіщають шанування чесних Образів.</p>

<p><i>Богородичний:</i>Прийшовши до святого Храму Твого, Пречис­та, ми, вірні, молимося, щоб просвітшися нам нині світосяйною благодаттю.</p>

<p><i>ПІСНЯ 4 Ірмос:</i><b> Бачивши Тебе, Сонце Правди, піднесеного на хресті, Церква стривожилась, достойно Взиваючи: слава силі Твоїй, Гос­поди.</b></p>

<p>Ти, визволивши людей Твоїх від злиденного нечестя, покажи благочестя їм, усердям розпаленим, що з вірою взивають: слава силі Твоїй, Господи.</p>

<p>Дивлячись на Божественні Оселі в сяйві священновидних пи­саннях Образів Христа і Богородиці, священно радуємось.</p>

<p><i>Богородичний:</i>Породивши втілене Божественне Слово, Ти, Благодатна, явилась Божественним Святилищем Його, Ним же і Храм Твій світосяйний обновляється.</p>

<p><i>ПІСНЯ 5 Ірмос:</i><b> Ти, Господи, Світе мій, в мир прийшов, Світе Святий, визволити з темної несвідомости тих, що з вірою прославляють Тебе.</b></p>

<p>По всій землі світ посланої вірним із неба радости і Божест­венного захисту засяяв.</p>

<p>Єдиний Благий і джерело благости, піднеси силу православ­них царів, що шанують Образ Твій.</p>

<p><i>Богородичний:</i>Віднови нам стародавню красу, Пречиста Богомати, і дім Твій цей освяти Твоєю благодаттю.</p>

<p><i>ПІСНЯ 6 Ірмос:</i><b> Принесу жертву з піснею хвали Тобі, Господи, — виголошує Церква, — очистившись від ідольської крови з ребер Твоїх милостиво пролитою кров’ю.</b></p>

<p>Пишеться і почитається правдиво проплавлюваний Образ Вла­дики, і знову Церква набирає сміливости благочестю Спаса про­славляти.</p>

<p>Звільняється від печалі й темряви єресей Христова Церква і носить одежу радости, і божественною, і світоносною покрива­ється благодаттю.</p>

<p><i>Богородичний:</i>Той, що звелів вдавні бути скинії місцем богослуження, в Тобі, як у Скинії словесній, живе Єдиний Препрославлений, що Храм Твій, Діво, прославляє чудесами.</p>

<p><i>ПІСНЯ 7 Ірмос: </i><b>В печі перській Авраамові Отроки, любов’ю благо­честя більше як полум’ям охоплювані, взивали: благословен єси в Храмі слави Твоєї, Господи.</b></p>

<p>Хай співторжествує любов’ю Ангельське Воїнство церков­ній урочистості, богомудро взиваючи: благословен єси в Храмі слави Твоєї, Господи.</p>

<p>Церква перворідних і собор святих радується, бачачи, як бо­жественні люди нині однодумно співають: благословен єси в Хра­мі слави Твоєї, Господи.</p>

<p><i>Богородичний:</i>Вище Чину блаженних вознеслася Ти, Всечиста, як Єдина Мати Сотворителя, тому радісно взиваємо: бла­гословенна Ти межи жонами, Всенепорочна Владичице.</p>

<p><i>ПІСНЯ 8 Ірмос:</i><b> Руки розпростер Даниїл, левам пащі заткнув у рові; вогненну ж силу загасили, чеснотами оздоблені, благочестя ревни­телі Отроки, взиваючи: благословіть, всі творіння Господні, Гос­пода.</b></p>

<p>Закони отців Церкви зберігаючи, Образи Христові і Його свя­тих пишемо, і цілуємо устами, серцем і волею, взиваючи: благо­словіть, усі діла Господні, Господа.</p>

<p>З писаного образа на первообраз честь і поклоніння перено­сячи, наслідуючи вчення богонадхнених, шануємо і до Христа з вірою кличемо: благословіть, всі діла Господні, Господа.</p>

<p><i>Благословім Отця і Сина і Святого Духа - Господа нині і повсякчас і на віки віків.</i>Промінням світу мисленного освічуваний, Бо­жественний Храм Твій охороняє нині гсіх покровом Духа і освячує вірних, що однодушно співають: благословіть, всі діла Господні, Господа.</p>

<h3><i>Пісня Богородиці</i></h3>

<p><i>Після катавасії восьмої пісні диякон бере кадильницю і, ставши перед іконою Богородиці, мовить:</i> Богородицю і Матір Світла піснями звеличаймо <i>і, повернувшись південними дверми у святилище, кадить св. трапезу з чотирьох боків та все інше, як звичайно.</i></p>

<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>

<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(Після кожного стиха).</i></p>

<p>Бо він зглянувся на покору слугині своєї,* ось бо віднині ублажатимуть мене всі роди.</p>

<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>

<p>Він виявив потугу рамени свого,* розвіяв гордих у задумах їхніх сердець.</p>

<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>

<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>

<h3>Пісня 9</h3>

<p><i>Пісня 9, Ірмос</i> (<i>г.</i> <i>4</i>): <b>Камінь нерукосічний від тебе, Діво, з ненарушеної гори,* відколовся наріжний – Христос, що з'єднав різні природи.* З цього радіючи, тебе, Богородице, величаємо.</b></p>

<p><i>Стих</i>: Слава тобі, Боже наш, слава тобі.</p>

<p>Бачивши святу Церкву наново прикрашену святими іконами,* побожно всі прийдімо й заспіваймо Богові:* Величаємо тебе, Пресвятий!</p>

<p><i>Стих</i>: Слава тобі, Боже наш, слава тобі.</p>

<p>Честь і славу придбавши, Владико,* через хрест твій і цінні образи і зображення святих, Церква з радістю і веселістю величає тебе.</p>

<p><b>Слава і нині</b>: Знято засудження з праматері Єви,* бо ти, Чиста Богородице, невимовно породила Владику всіх,* подобу якого нині ми на іконах цілуємо.</p>

<p><b>Катавасія</b>: Камінь нерукосічний від тебе, Діво, з ненарушеної гори,* відколовся наріжний – Христос, що з'єднав різні природи.* З цього радіючи, тебе, Богородице, величаємо.</p>

<p><i>І співають «Свят Господь Бог» наш на глас прокімена.</i></p>

<p><b>Свят Господь Бог наш.</b></p>

<p><i>Стих 1:</i> Возносіте Господа Бога нашого.</p>

<p><i>Стих 2:</i> І поклоняйтеся підніжжю ніг Його, бо святе воно.</p>

<h3>Світильний:</h3>

<p>Христос, життя і дорога, вставши,з мертвих,* подорожував з Клеопою й Лукою. Вони його пізнали, як він в Емаусі розломлював хліб;* та їхні душі й серця горіли, коли він говорив з ними по дорозі,* пояснюючи Писанням те, що витерпів.* Разом з ними і ми кажемо:* Він воскрес і з'явився також Петрові.</p>

<p><b>Слава і нині</b>: Сьогодні знищено зброю ворожої єресі,* тож пам'ять її з шумом щезла.* Бачивши храм твій, Всечиста,* чудово оздоблений благодаттю святих ікон,* всі ми сповняємось радістю.</p>

<h3><i>І співаємо хвалитні на глас 4:</i></h3>

<p><b>Псалом 148</b></p>

<p><b>Усе, що живе, нехай хвалить Господа. * Хваліте Господа з неба,* хваліте його на висотах.* Тобі належить пісня, о Боже.</b></p>

<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>

<p>Хваліте його, ви − сонце й місяцю,* хваліте його, всі ясні зорі.</p>

<p>Хваліте його, ви – небеса небес* і води, що над небесами.</p>

<p>Нехай вони ім'я Господнє хвалять,* бо він повелів, і створились.</p>

<p>Поставив їх на віки вічні* і дав закон, що не перейде.</p>

<p>Хваліте Господа з землі,* кити і всі морські безодні;</p>

<p>Вогонь і град, сніг і туман,* і буйний вітер, який виконує його слово;</p>

<p>Гори й усі пагорби,* садовина й усі кедри;</p>

<p>Звір дикий і скот усілякий,* гад і птах крилатий;</p>

<p>Царі землі й усі народи,* князі й усі земні судді;</p>

<p>Хлопці й дівчата,* старі разом з юнацтвом.</p>

<p>Нехай ім'я Господнє хвалять, високе бо ім'я його єдине.* Велич його понад землю й небо.</p>

<p>Він підняв ріг народу свого.* Хвала всім його святим, синам Ізраїля, народові, що йому близький.</p>

<p><b>Псалом 149</b></p>

<p>Співайте Господеві нову пісню,* а хвалу йому на зборі праведників.</p>

<p>Нехай Ізраїль своїм Творцем радіє,* нехай своїм царем сини Сіону веселяться.</p>

<p>Нехай хвалять ім'я його танком,* при бубні й при гарфі нехай йому співають.</p>

<p>Господь бо ласкавий до народу свого,* оздоблює перемогою покірних.</p>

<p>Нехай торжествують праведні у славі,* на своїх ложах нехай ликують.</p>

<p>Нехай хвала Божа буде на устах у них,* і двосічний меч у руці в них.</p>

<p>Щоб між народами вчинити відплату,* між племенами – покарання.</p>

<p>Щоб їхніх царів закути в кайдани,* а їхніх вельмож – у залізні окови.</p>

<h3><i>Стихири</i></h3>

<p><i>Стих: </i>Щоб суд написаний над ними вчинити.* Це слава всіх його преподобних.</p>

<p><i>(г. 5):</i> Господи, із запечатаного нечестивцями гробу* ти вийшов так, як і народився з Богородиці.* Твої безтілесні ангели не зрозуміли, як ти воплотився;* і воїни, що тебе сторожили, не чули, коли ти воскрес,* бо це й те було закрите для тих, що досліджують.* Але тим, що вірою поклоняються таїнству, явились чудеса;* тож і нам, що його прославляємо,* подай радість і велику милість.</p>

<p><b>Псалом 150</b></p>

<p><i>Стих:</i> Хваліте Бога у святині його,* хваліте його у твердині сили його.</p>

<p>Вічні засуви розбив ти, Господи,* і розірвав окови.* Ти воскрес із гробу і залишив твої похоронні полотна на свідчення* справжнього твого триденного погребення,* та й випередив апостолів у Галилеї,* хоч стерегли тебе в печері.* Велика твоя милість, недосяжний Спасе,* помилуй і спаси нас.</p>

<p><i>Стих: </i>Хваліте його за його подвиги великі,* хваліте його в його величі безмежній.</p>

<p>Господи, жінки прибігли до гробу,* щоб побачити тебе, Христа, що за нас постраждав,* та, прийшовши, знайшли ангела,* що сидів на камені, який з остраху відкотився.* Ангел же кликнув до них, кажучи: Воскрес Господь!* Скажіть учням, що він устав із мертвих* і спасає душі наші.</p>

<p><i>Стих: </i>Хваліте його звуком рогу,* хваліте його на гарфі й на гуслах.</p>

<p>Господи, як вийшов ти з запечатаного гробу,* так і ввійшов ти через зачинені двері до твоїх учнів,* показуючи їм тілесні страждання,* що їх ти прийнявся, довготерпеливий Спасе.* Як син Давида, ти витерпів рани,* як Божий Син, ти визволив світ.* Тож велика твоя милість, неосяжний Спасе!* Помилуй і спаси нас.</p>

<p><i>Стих: </i>Хваліте його на бубні й танком,* хваліте його на струнах і сопілці.</p>

<p>Господи, Царю віків і Творче всього!* Ти прийняв задля нас розп'яття і тілесне поховання,* щоб визволити всіх нас від аду.* Ти Бог наш, − крім тебе, іншого не знаємо!</p>

<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>

<p>(<i>г. 4, подібний: Дав ти як знамено</i>): Тобою, своїм Творцем* і Женихом, Чоловіколюбче,* радіє нині Церква,* яку ти своєю волею* велично зберіг перед ідольським обманом* і заручив собі цінною кров'ю.* Вона урочисто схваляє виставлення святих ікон,* радіючи ж, співає тобі* і вірно тебе прославляє.</p>

<p><i>Стих:</i> Воскресни, Господи Боже мій,* нехай піднесеться рука твоя; не забудь убогих твоїх ніколи.</p>

<p>Господи, виставляючи образ твого тіла,* з любов'ю його цілуємо* і цим виявляємо велику твого провидіння тайну,* якою приводиш нас до своєї любови й бажання.* Бо не якимсь привидом,* як кажуть богоборні послідовники Манета,* ти з'явився нам,* Чоловіколюбче,* але істинною і тілесною природою.</p>

<p><i>Стих: </i> Хвалитиму тебе, Господи,* всім серцем моїм, розповім про всі твої чудеса.</p>

<p>Нині настав день,* повний радости й веселости,* бо краса правдивих догматів блистить* і сяє*. Христова Церква оздоблена* виставленням святих ікон* і сяйвом зображень,* тож настала богонатхненна* однодумність вірних.</p>

<p><b>Слава</b> (<i>г. 6</i>): Під час посту Мойсей дістав Закон і людей привернув;* Ілля після посту зачинив небо;* три юнаки Авраамові постом беззаконного мучителя здолали.* А ти, Спасе, постом сподоби нас* осягнути воскресіння,* що співаємо: Святий Боже, святий Кріпкий,* святий Безсмертний, помилуй нас!</p>

<p><b>І нині</b> (<i>г. 2</i>): Преблагословенна ти, Богородице Діво,* бо Воплочений з тебе полонив ад,* покликав Адама, усунув прокляття,* визволив Єву, переміг смерть, і ми ожили.* Тому, співаючи, кличемо:* Благословенний Христос Бог наш,* що на це зволив, – слава тобі.</p>

<p><i>По хвалитних стихирах, на „Слава”, диякон відчиняє св. двері. Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i> Слава Тобі, що Світло нам показав! Вірні співають велике славослов’я.</p>

<h3>Велике славослов'я</h3>

<p>Слава во вишніх Богу*, і на землі мир*, в людях благовоління.</p>

<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>

<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>

<p>Господи, Боже, Агнче Божий, Сину Отця,* що береш гріхи світу, помилуй нас.</p>

<p>Ти, що береш гріхи світу,* прийми нашу молитву.</p>

<p>Ти, що сидиш по правиці Отця,* помилуй нас.</p>

<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>

<p>Щодня буду тебе благословити* і хвалити ім'я твоє на віки вічні.</p>

<p>Сподоби, Господи, сьогодні* без гріха зберегтися нам.</p>

<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>

<p>Господи, до тебе я прибігаю,* навчи мене творити твою волю, бо ти Бог мій.</p>

<p>Бо в тебе є джерело життя,* у твоїм світлі побачимо світло.</p>

<p>Добавляй ласку тим,* що визнають тебе.</p>

<p>Святий Боже, святий Кріпкий, святий Безсмертний, помилуй нас (<i>3 р.</i>).</p>

<p><b>Слава і нині:</b> Святий Безсмертний, помилуй нас.</p>

<p>Святий Боже, святий Кріпкий, святий Безсмертний, помилуй нас.</p>

<p><i>Потім, також за звичаєм, співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>

<p><i>Тропар:</i> Сьогодні спасіння світу сталось;* прославмо Воскреслого із гробу* і Начальника життя нашого;* бо здолавши смертю смерть,* перемогу він дав нам і велику милість.</p>

<p><i>Після цього стає диякон на своє звичайне місце і виголошує</i></p>

<h3><i>Єктенію усильного благання:</i></h3>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><i>Вірні:</i> Господи, помилуй. (<i>Тричі за кожним разом</i>).</p>

<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3>Єктенія прохальна</h3>

<p>Сповнім ранішню молитву нашу Господеві.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Дня всього досконалого, святого, мирного і безгрішного у Господа просім.</p>

<p><i>Вірні:</i> Подай, Господи (<i>за кожним разом</i>).</p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Священик:</i> Мир всім.</p>

<p><i>Вірні:</i> І духові твоєму.</p>

<p><i>Диякон:</i> Голови ваші перед Господом схиліть.</p>

<p><i>Вірні:</i> Тобі, Господи.</p>

<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>

<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<h3>Великий відпуст</h3>

<p><i>Диякон:</i> Премудрість.</p>

<p><i>Вірні:</i> Благослови.</p>

<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>

<p><i>Вірні:</i> Амінь. Утверди, Боже, святу правословну віру на віки вічні.</p>

<p><i>Священик:</i> Пресвята Богородице, спаси нас.</p>

<p><i>Вірні:</i> Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>

<p><i>Священик:</i> Слава тобі, Христе Боже, надіє наша, слава тобі!</p>

<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй (<i>3 р</i>.). Благослови.</p>

<p><i>Священик:</i> Христос, що воскрес із мертвих, істинний Бог наш, молитвами пречистої своєї Матері, святих, славних і всехвальних апостолів, і святого (<i>ім'я, якого є храм</i>), святих мучеників Памфила, єрея, Порфирія і дружини їх, яких пам'ять сьогодні звершуємо, і всіх святих, помилує і спасе нас, як благий і чоловіколюбець.</p>

<p><i>Вірні:</i> Амінь.</p>


