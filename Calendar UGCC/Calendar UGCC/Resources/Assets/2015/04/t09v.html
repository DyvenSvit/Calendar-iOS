<p>Великий четвер. Св. Матрони, що в Солуні.</p>

<h2 align="center" >ЛІТУРГІЯ ПЕРЕДШЕОСВЯЧЕНИХ ДАРІВ</h2>

<p><i>Ієрей з дияконом одягнені у ризи поклоняються перед святою трапезою тричі, кажучи тільки:</i> Боже, ми́лостивий будь мені грішному. <i>І цілують святе Євангеліє, святу трапезу і напрестільний хрест. А диякон виходить і, ставши на звичайнім місці, виголошує:</i></p>

<p>Благослови, владико.</p>

<p><i>Ієрей, стоячи перед святою трапезою у святилищі, голосно мовить:</i></p>

<p>Благослове́нне Ца́рство Отця́, і Си́на, і Свято́го Ду́ха, ни́ні і повсякчас, і на віки віків.</p>

<p><i>Вірні:</i> Амінь. </p>

<p>Прийдіте, поклонімся* Цареві нашому Богу.</p>

<p>Прийдіте, поклонімся* Христові, Цареві нашому Богу.</p>

<p>Прийдіте, поклонімся і припадім* до самого Господа Ісуса Христа, Царя і Бога нашого.</p>

<p><b>Псалом 103</b></p>

<p>Благослови, душе моя, Господа!* Господи, Боже мій, ти вельми великий!</p>

<p>Ти одягнувся величчю і красою,* ти світлом, наче ризою, покрився.</p>

<p>Ти розіп'яв, неначе намет, небо,* ти збудував твої горниці у водах.</p>

<p>Із хмар собі робиш колісницю,* ходиш на крилах вітру.</p>

<p>Вітри своїми посланцями учиняєш,* полум'я вогненне − слугами своїми.</p>

<p>Ти заснував землю на її підвалинах,* не захитається по віки вічні.</p>

<p>Безоднею, немов одежею, покрив її,* понад горами стали води.</p>

<p>Перед погрозою твоєю вони тікали,* перед голосом грому твого тремтіли.</p>

<p>Підвелися гори, зійшли долини до місця,* що ти їм призначив.</p>

<p>Поставив їм границю, якої не перейдуть,* щоб знову покрити землю.</p>

<p>Джерела посилаєш у ріки,* які течуть проміж горами.</p>

<p>Усю звірину, що в полі, вони напувають,* дикі осли там гасять свою спрагу.</p>

<p>Над ними кублиться небесне птаство,* з-поміж гілляк дає свій голос.</p>

<p>Ти напуваєш гори з твоїх горниць,* земля насичується плодом діл твоїх.</p>

<p>Вирощуєш траву для скоту, зела – на вжиток людям,* щоб хліб із землі добували:</p>

<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>

<p>Насичуються дерева Господні,* кедри ливанські, що посадив їх.</p>

<p>На них гніздяться птиці;* бусли – на кипарисах їхнє житло.</p>

<p>Високі гори для оленів,* скелі − для зайців притулок.</p>

<p>Ти створив місяць, щоб значити пори;* сонце знає свій захід.</p>

<p>Наводиш темряву, і ніч надходить,* що в ній ворушаться усі звірі дібровні.</p>

<p>Левенята рикають за здобиччю своєю,* поживи від Бога для себе просять.</p>

<p>Ховаються, як тільки зійде сонце,* лягають у своїх норах.</p>

<p>Виходить чоловік до свого діла,* і до своєї праці аж до вечора.</p>

<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>

<p>Ось море велике, прешироке, * у ньому плазунів без ліку, звірів малих і великих.</p>

<p>Там кораблі проходять,* є і левіятан, якого ти створив, щоб ним бавитися.</p>

<p>Усі вони від тебе дожидають,* щоб дав їм у свій час поживу.</p>

<p>Коли даєш їм, вони її збирають,* як розтулюєш твою руку, вони насичуються благом.</p>

<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>

<p>Зішлеш свій дух, – вони оживають,* і ти відновлюєш лице землі.</p>

<p>Нехай слава Господня буде повіки,* нехай Господь радіє творами своїми.</p>

<p>Спогляне він на землю, і вона стрясається,* торкнеться гір, вони димують.</p>

<p>Я буду Господеві співати поки життя мого,* псалми співатиму, поки буду жити.</p>

<p>Нехай буде приємна йому моя пісня;* у Господі я веселитимусь.</p>

<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>

<p>Слава Отцю, і Сину, і Святому Духові:</p>

<p>І нині і повсякчас, і на віки вічні. Амінь.</p>

<p>Алилуя, алилуя, алилуя: Слава тобі, Боже! (<i>3 р</i>.).</p>

<p><b>Вечірні молитви</b></p>

<p><i>Під час 103-го псалма священик мовить перед св. дверми вечірні молитви. </i></p>

<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>

<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>

<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>

<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>

<p><i>По закінченні 103-го псалма диякон виходить північними дверми, віддає шану священикові.</i> <i>Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</i></p>

<p><b>Єктенія мирна</b></p>

<p>В мирі Господеві помолімся.</p>

<p><i>Вірні:</i> Господи, помилуй (<i>за кожним разом</i>).</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Диякон, співає малу єктенію:</i></p>

<p>Мала єктенія</p>

<p>Ще і ще в мирі Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Священик:</i> Бо твоя є влада і твоє царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Диякон робить малий поклін та вертається у святилище. </i></p>

<p><b>Псалом 140</b></p>

<p><i>Вірні співають два перші стихи 140-го псалма, на глас 1. Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</i></p>

<p>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</p>

<p>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p>Псалом 141</p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p>Виведи з в'язниці мою душу,* щоб дякувати імені твоєму.</p>

<p>Мене обступлять праведники,* бо ти добро мені вчиниш.</p>

<p>Псалом 129</p>

<p>З глибин взиваю до тебе, Господи,* Господи, почуй мій голос.</p>

<p>Нехай будуть твої вуха уважні,* до голосу благання мого.</p>

<p><b><i>Стихири</i></b></p>

<p><i>Стих:</i> Коли ти, Господи, зважатимеш на беззаконня,* то хто встоїться, Господи. Та в тебе є прощення. </p>

<p>(<i>г. 1</i>): Пізнавши Бога в тобі, Сину Діви,* блудниця промовляла й серед плачу молилася,* бо сподіяла вчинки гідні сліз:* Доброчинцю Чоловіколюбче! Розв'яжи мої провини, як я моє волосся.* Полюби мене, справедливо зненавиджену, що тебе любить,* а я проповідуватиму тебе між митарями.</p>

<p><i>Стих: </i>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>

<p>Дорогоцінне миро грішниця змішала зі сльозами* і вилила на твої пресвяті ноги, цілуючи їх;* і ти негайно її оправдав.* Даруй же й нам прощення* ти, що постраждав за нас, і спаси нас.</p>

<p><i>Стих:</i> Від ранньої сторожі до ночі* від ранньої сторожі нехай уповає Ізраїль на Господа.</p>

<p>Коли грішниця принесла миро,* тоді учень домовлявся з пребеззаконними.* Вона ж раділа, виливаючи дорогоцінне миро;* він же квапився продати Неоціненного.* Вона пізнала Владику, а він з Владикою розлучився.* Вона визволилась, а Юда став рабом ворога.* Згубним є недбальство, велика річ – покаяння.* Даруй же й мені таке покаяння, Спасе,* що постраждав за нас, і спаси нас.</p>

<p><i>Стих: </i>Бо в Господа милість і відкуплення велике в нього;* він визволить Ізраїля від усього беззаконня його.</p>

<p>О, Юдо окаянний!* Бачивши як блудниця цілувала ноги,* ти підступно продумував поцілунок зради.* Вона розв'язала волосся, а ти зв'язався лютістю;* заздрість бо не вміє вибирати корисного.* О, Юдова грішна закам'янілосте!* Вирятуй від неї, Господи, душі наші.</p>

<p>Псалом 116</p>

<p><i>Стих:</i> Хваліте Господа всі народи!* Прославляйте його всі люди!</p>

<p>Блудниця простерла своє волосся до тебе, Владико,* а Юда простер свої руки до беззаконних.* Вона, щоб одержати прощення, а він, щоб узяти срібняки.* Тому кличемо до тебе проданого, що нас визволив:* Господи, – слава тобі!</p>

<p><i>Стих: </i>Велике бо до нас його милосердя, і вірність Господа повіки.</p>

<p>(<i>г. 2</i>): Грішниця біжить до продавця мира* купити дорогоцінне миро, щоб помазати Доброчинця,* і каже продавцеві мира:* Дай мені мира, щоб я помазала того,* хто очистив усі мої гріхи.</p>

<p><b>Слава і нині</b> (<i>г. 6</i>): Та, що погрузнула в грісі,* побачила тебе, – Пристане спасіння.* Глянь, як вона миро сльозами розчиняє і кличе:* Поглянь на розкаяних грішників в очікуванні!* Тож ти, Владико, й мене спаси від бурі гріха,* задля свого великого милосердя.</p>

<p><b><i>Вхід</i></b></p>

<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>

<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</i> „Господеві помолімся”, <i>а священик мовить потиху молитву входу:</i> Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. <i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>

<p><i>Диякон</i>: Премудрість! Прості!</p>

<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>

<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>

<p><i>Священик:</i> Мир всім.</p>

<p><i>Диякон:</i> Премудрість, будьмо уважні!</p>

<p><b><i>Вірні співають прокімен.</i></b></p>

<p>Прокімен: <i>Псалом 135</i> (<i>г. 4</i>): Хваліте Бога неба,* бо він добрий і милість його вічна.</p>

<p><i>Стих</i>: Хваліте Бога над богами, бо милість його вічна.</p>

<p><i>З книги Виходу читання:</i></p>

<p>Раз якось, у той час як Мойсей був уже дорослий, вийшов він до братів своїх та й приглядався до їхніх тяжких робіт; і побачив як один єгиптянин б'є єврея, одноплемінника його. Озирнувся він туди й сюди і, бачивши, що нема нікого, убив єгиптянина та й сховав його в піску. Іншого дня вийшов він знову та побачив, як двоє євреїв б'ються; і каже до того, що скривдив: "Чого б'єш ближнього свого?" А той: "Хто тебе настановив князем і суддею над нами? Чи не задумав ти вбити й мене, як убив єгиптянина?" Злякався Мойсей та й каже собі: "Таки виявилося діло". Та й фараон дізнався про цей вчинок і намислював усе, як Мойсея вбити. От і втік Мойсей від фараона й зупинився аж у Мідіян-землі; і присів там коло однієї криниці. А в мідіянського священика було семеро дочок. Прийшли вони черпати воду, щоб наповнити пійла та напоїти батькових овець. Але надійшли чабани і відігнали їх; тоді Мойсей устав і допоміг їм, понапував їм овець. Коли ж вони прийшли до Реуела, свого батька, він і питає: "Чому так скоро повернулися сьогодні?" А вони: "Якийсь єгиптянин відборонив нас від чабанів та ще й начерпав нам води й понапував нам вівці". І каже він дочкам своїм: "А де ж він? Чому то ви лишили того чоловіка? Закличте його до їди". І погодився Мойсей зостатись у того чоловіка, а цей видав Ціпору, дочку свою, за Мойсея. І породила вона сина, і він дав йому ім'я Гершом, кажучи: "Захожий я в чужій землі". <i>(2:11-22)</i></p>

<p>Прокімен: <i>Псалом 137</i> (<i>г. 4</i>): Милість твоя, Господи, повіки;* не покидай діла рук твоїх.</p>

<p><i>Стих</i>: Хвалитиму тебе, Господи, усім серцем моїм.</p>

<p><i>З книги Йова читання: </i>І сталось одного дня, прибули сини Божі, щоб стати перед Господом; прийшов також і Сатана між ними, щоб стати перед Господом. Господь спитав Сатану: «Звідкіля прийшов?» Сатана відповів Господеві й мовив: «Кружляв я по землі та обійшов її навколо». Господь сказав Сатані: «Чи звернув ти увагу на мого слугу Іова? Нема бо на землі нікого, як він, щирого й праведного, богобоязливого й такого, що цурався б зла. Він усе ще держиться своєї досконалости, дарма що ти навів мене на нього, щоб його безвинно погубити». Сатана відповів Господеві й мовив: «Шкуру за шкуру! Усе, що має чоловік, віддасть за свою душу. Та простягни лиш твою руку і торкнись його костей і тіла, і побачиш, чи не лихословитиме тебе увічі». І промовив Господь до Сатани: «Ось він у твоїй руці! Лише життя його пощади». Вийшов Сатана геть з-перед Господа й ударив Іова лютою проказою від стіп до голови. Взяв Іов черепок, щоб ним чухатися, і сів на попелищі. І каже йому жінка його: «Іще тримаєшся твоєї досконалости? Лихослови Бога і умри!» А він до неї: «Неначе б говорила яка дурна, отаке й ти говориш. Приймали ми добро від Бога, а лиха то й не приймати?» У всьому тому не согрішив Іов своїми устами.<i> (2:1-10)</i></p>

<p><i>По закінченні паремій ієрей тихо мовить читцеві:</i> Мир тобі. </p>

<p><i>Читець тихо відповідає:</i> І духові твоєму.</p>

<p><i>Диякон: </i>Премудрість.</p>

<p><i>Читець серед церкви, а звичайно ієрей у святилищі від передньої сторони святої трапези, співає:</i></p>

<p>Неха́й напра́виться моли́тва моя́, як кади́ло пе́ред Тобо́ю, підно́шення рук моїх, же́ртва вечірняя.</p>

<p><i>По співі читця або ієрея лик співає те саме.</i></p>

<p><i>Читець або ієрей, стоячи з південної сторони, співає стих 1-й:</i></p>

<p>Го́споди, візва́в я до Те́бе, ви́слухай мене́. Почу́й го́лос моління мого́, коли́ я взива́ю до Те́бе.</p>

<p><i>Лик:</i> Неха́й напра́виться моли́тва моя́, як кади́ло пе́ред Тобо́ю, підно́шення рук моїх, же́ртва вечірняя.</p>

<p><i>Читець або ієрей, стоячи зі східної сторони, співає стих 2-й:</i></p>

<p>Положи́, Го́споди, охоро́ну уста́м моїм і две́рі огоро́ди губа́м моїм.</p>

<p><i>Лик:</i> Неха́й напра́виться моли́тва моя́, як кади́ло пе́ред Тобо́ю, підно́шення рук моїх, же́ртва вечірняя.</p>

<p><i>Читець або ієрей, стоячи з північної сторони, співає стих 3-й:</i></p>

<p>Не наклони́ се́рця мого до слове́с лука́вства, щоб вига́дувати при́води для гріхів.</p>

<p><i>Лик:</i> Неха́й напра́виться моли́тва моя́, як кади́ло пе́ред Тобо́ю, підно́шення рук моїх, же́ртва вечірняя.</p>

<p><i>І знову читець, або ієрей з передньої сторони святої трапези, співає:</i></p>

<p>Неха́й напра́виться моли́тва моя́, як кади́ло пе́ред Тобо́ю.</p>

<p><i>І лик співає:</i></p>

<p>Підно́шення рук моїх, же́ртва вечірняя.</p>

<p><i>По закінченні робимо три великі поклони.</i></p>

<p><i>Диякон, прийнявши з рук ієрея святе Євангеліє, виходить царськими вратами на амвон, а перед ним ідуть свічконосці, і кладе його на аналой.</i></p>

<p><i>Ієрей же, стоячи перед святою трапезою і дивлячись на захід, виголошує:</i></p>

<p>Премудрість, прості, вислухаймо святого Євангелія. Мир всім.</p>

<p><i>Лик:</i> І духові твоєму.</p>

<p><i>Диякон:</i> Від Матея святого Євангелія читання.</p>

<p><i>Лик:</i> Слава Тобі, Господи, слава Тобі.</p>

<p><i>Ієрей:</i> Будьмо уважні.</p>

<p>І от коли Ісус був у Витанії в домі Симона прокаженого, підійшла до нього одна жінка з алябастровою плящиною, повною вельми дорогого мира, і вилляла його йому на голову, як він сидів при столі. Побачивши це учні, нарікали й казали: “Навіщо таке марнотратство? Це можна б було дорого продати й – дати бідним!” Ісус зауважив це й сказав їм: “Чому ви докучаєте цій жінці? Вона зробила добре діло для мене. Завжди бо бідних маєте з собою; мене ж не завжди маєте. Виливши це миро на моє тіло, вона вчинила те на похорон мій. Істинно кажу вам: Де тільки буде проповідуватись ця Євангелія по всьому світі, оповідатиметься і про те, що вона зробила, їй на спомин”. Тоді один із дванадцятьох, що звався Юда Іскаріотський, подався до первосвящеників і каже: “Що хочете мені дати, і я вам його видам?” Ті відважили йому тридцять срібняків. І з того часу він шукав доброї нагоди, щоб його видати. <i>(26:6-16)</i></p>

<p><i>По закінченні знову лик:</i> Слава Тобі, Господи, слава Тобі.</p>

<p><i>Диякон мовить єктенію:</i></p>

<p>Промовмо всі з усієї душі і з усієї мислі нашої промовмо. </p>

<p><i>Лик:</i> Господи, поми́луй.</p>

<p>Господи Вседержителю, Боже отців наших, молимось Тобі, вислухай і поми́луй.</p>

<p><i>Лик:</i> Господи, помилуй.</p>

<p>Помилуй нас, Боже, по великій милості Твоїй, молимось Тобі, вислухай і поми́луй.</p>

<p><i>Лик:</i> Господи, помилуй. <i>Тричі</i>.</p>

<p><i>Молитва усильного благання:</i></p>

<p>Господи Боже наш, усильне се моління прийми від рабів Твоїх і помилуй нас по множеству милости Твоєї, і щедроти Твої зішли на нас і на всіх людей Твоїх, що очікують від Тебе багатої ми́лости.</p>

<p>Ще молимось за святішого вселенського архиєрея (<i>ім’я</i>), Папу Римського, і за блаженнішого Патріарха нашого (<i>ім’я</i>), і за преосвященнішого Митрополита нашого Кир (<i>ім’я</i>), і за преосвященнішого архиєпископа нашого Кир (<i>ім’я</i>), <i>або</i> боголюбивого єпископа нашого Кир (<i>ім’я</i>), за тих, що служать і послужили у святім храмі сім, і за отців наших духовних, і всю во Христі братію нашу.</p>

<p><i>Лик:</i> Господи, помилуй. <i>Тричі</i>.</p>

<p>Ще молимось за Богом бережений народ наш, за правління і за все воїнство.</p>

<p><i>Лик:</i> Господи, помилуй. <i>Тричі</i>.</p>

<p>Ще молимось за предстоячих людей, що очікують від Тебе великої і багатої милости, за тих, що творять нам милостиню, і за всіх православних христия́н.</p>

<p><i>Лик:</i> Господи, помилуй. <i>Тричі</i>.</p>

<p><i>Виголос: </i>Бо Милостивий і Чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>

<p><i>Лик:</i> Амінь.</p>

<p><i>Знову диякон мовить єктенію:</i></p>

<p>Помоліться, оглашенні, Го́сподеві. </p>

<p><i>Лик:</i> Господи, помилуй.</p>

<p>Вірні, за оглашенних помолімся.</p>

<p><i>Лик:</i> Господи, помилуй.</p>

<p>Щоб Господь поми́лував їх.</p>

<p><i>Лик:</i> Господи, помилуй.</p>

<p>Огласив їх словом істини.</p>

<p><i>Лик:</i> Господи, помилуй.</p>

<p>Відкрив їм євангеліє пра́вди.</p>

<p><i>Лик:</i> Господи, помилуй.</p>

<p>Приєднав їх до святої Своєї соборної й апостольської Це́ркви.</p>

<p><i>Лик:</i> Господи, помилуй.</p>

<p>Спаси, помилуй, заступи й охорони їх, Боже, Твоєю благода́ттю.</p>

<p><i>Лик:</i> Господи, помилуй.</p>

<p>Оглашенні, голови ваші Го́сподеві приклоніть.</p>

<p><i>Лик:</i> Тобі, Господи.</p>

<p><i>Молитва за оглашенних:</i> Боже, Боже наш, Создателю і Створителю всього, що хочеш, щоб усі спаслися і прийшли до розуміння істини, споглянь на Твоїх рабів оглашенних і ізбав їх від давньої омани і підступу супротивного; і призови їх до вічного життя, просвіщаючи їх душі і тіла, і приєднуючи їх до словесного Твого стада, яке Ім’ям Твоїм святим називається.</p>

<p><i>Виголос:</i> Щоб і вони з нами славили пречесне і величне Ім’я Твоє, Отця, і Сина, і Святого Духа, нині і повсякчас, і на віки віків.</p>

<p><i>Лик:</i> Амінь.</p>

<p><i>Диякон:</i> Всі оглашенні, вийдіть; оглашенні, вийдіть; всі оглашенні, вийдіть, щоб ніхто з оглашенних не залишився, тільки вірні, ще і ще в мирі Господу помолімся.</p>

<p><i>Лик:</i> Господи, помилуй.</p>

<p><i>Диякон мовить і сі прошення (звісно, тільки на службах Передосвячених Дарів, хоч би і в празничний день, крім субот і неділь): </i>Всі оглашенні, вийдіть; оглашенні, вийдіть; всі, що до просвічення, приступіть: помоліться ви, що до просвічення.</p>

<p><i>Лик:</i> Господи, помилуй.</p>

<p>Вірні, за братів, що до святого просвічення готуються, і спасіння їх Господу помолімся.</p>

<p><i>Лик:</i> Господи, помилуй.</p>

<p>Щоб Господь Бог наш утвердив їх і укріпив.</p>

<p><i>Лик:</i> Господи, помилуй.</p>

<p>Просвітив їх просвіченням розуму і благочестя.</p>

<p><i>Лик:</i> Господи, помилуй.</p>

<p>Сподобив їх у належну пору купелі зновубуття, відпущення гріхів і одежі нетління.</p>

<p><i>Лик:</i> Господи, помилуй.</p>

<p>Новородив їх водою і Духом.</p>

<p><i>Лик:</i> Господи, помилуй.</p>

<p>Дарував їм звершення віри.</p>

<p><i>Лик:</i> Господи, помилуй.</p>

<p>Приєднав їх до святого Свого і вибраного стада.</p>

<p><i>Лик:</i> Господи, помилуй.</p>

<p>Спаси, помилуй, заступи і охорони їх, Боже, Твоєю благодаттю.</p>

<p><i>Лик:</i> Господи, помилуй.</p>

<p>Ви, що до просвічення, голови ваші Господеві приклоніть.</p>

<p><i>Лик:</i> Тобі, Господи.</p>

<p><i>Молитва за тих, що готуються до святого просвічення: </i>Яви, Владико, лице Твоє на тих, що готуються до святого просвічення і прагнуть стрясти гріховну скверну, озори їх помисел, упевни їх у вірі, утверди в надії, соверши в любові, вчини чесними членами Христа Твого, що дав Себе як ізбавління за душі наші.</p>

<p><i>Виголос: </i>Бо Ти єси просвічення наше, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>

<p><i>Лик:</i> Амінь.</p>

<p><i>Диякон:</i> Всі, що до просвічення, вийдіть; ви, що до просвічення, вийдіть; всі оглашенні, вийдіть, щоб ніхто з оглашенних не залишився, тільки вірні, ще і ще в мирі Господу помолімся.</p>

<p><i>Лик:</i> Господи, помилуй.</p>

<p><i>Досі те, що від середи четвертого тижня посту.</i></p>

<p><i>Перша молитва за вірних: </i>Боже великий і хвальний, що животворящою смертю Христа Твого переставив нас від тління в нетління, Ти визволь усі наші почуття від пристрасного умертвіння, поставивши їм за доброго провідника внутрішню розсудливість; і око, отже, нехай не пристане ні на який погляд лукавий, а слух нехай буде замкнений для пустих слів, язик же нехай очиститься від слів непристойних; очисть же наші губи, що хвалять Тебе, Господи; учини, щоб руки наші здержувалися від злих учинків, а діяли тільки те, що добровгодне Тобі, утверджуючи всі наші члени і мислі благодаттю Твоєю.</p>

<p><i>Диякон: </i>Заступи, спаси, помилуй і охорони нас, Боже, Твоєю благодаттю.</p>

<p><i>Лик:</i> Господи, помилуй.</p>

<p><i>Диякон:</i> Премудрість.</p>

<p><i>Ієрей виголошує:</i> Бо Тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки віків.</p>

<p><i>Лик:</i> Амінь.</p>

<p><i>Диякон:</i> Ще і ще в мирі Господу помолімся.</p>

<p><i>Лик:</i> Господи, помилуй.</p>

<p><i>Друга молитва за вірних:</i> Владико Святий, Преблагий, молимо Тебе, багатого в милості, милостивий будь нам, грішним; і сотвори нас достойними прийняти Єдинородного Твого Сина і Бога нашого, Царя слави. Ось бо Пречисте Його Тіло і Животворяща Кров, що в сей час входять у невидимому супроводі множества Воїнства Небесного, мають предложитися на сій тайній трапезі, а їх причастя неосудно нам даруй, щоб ми, осяяні ними мисленним оком, стали синами світла і дня.</p>

<p><i>Диякон:</i> Заступи, спаси, помилуй і охорони нас, Боже, Твоєю благодаттю.</p>

<p><i>Лик:</i> Господи, помилуй.</p>

<p><i>Диякон:</i> Премудрість.</p>

<p><i>Ієрей виголошує: </i>За даром Христа Твого, що з Ним благословен єси, з Пресвятим, і Благим, і Животворящим Твоїм Духом, нині і повсякчас, і на віки віків.</p>

<p><i>Лик:</i> Амінь.</p>

<p><i>І співає:</i> Нині Сили Небесні з нами невидимо служать: ось бо входить Цар слави, ось Жертва тайна совершенна супроводиться у славі. З вірою і любов’ю приступім, щоб нам причасниками життя вічного бути. Алилуя, алилуя, алилуя.</p>

<p><i>Як же се співається, входить диякон північною стороною у святилище, відчиняє царські врата, кадить святу трапезу тільки посередині тричі, і святе предложення, і ієрея, і ставши разом, мовлять: </i>Нині Сили Небесні…<i> тричі.</i></p>

<p><i>І, поклонившись тричі, відходять до предложення; і взявши ієрей воздух, кладе на рамено дияконові, святий же дискос з Божественними Тайнами бере правицею і кладе на свою голову; чашу ж із вином, узявши в свою лівицю, несе при грудях.</i></p>

<p><i>А диякон, тільки з кадильницею, йде попереду і кадить часто; йдучи ж, нічого не мовлять. Увійшовши у святилище, кладе їх ієрей за звичаєм на святій трапезі, здіймає покровці зі Святих Дарів і покриває їх воздухом, не мовлячи над ними нічого, тільки їх кадить.</i></p>

<p><i>І по вході зі Святими Дарами, як скінчиться спів </i>Нині Сили Небесні…,<i> творимо три великі поклони.</i></p>

<p><i>І зачиняються царські врата.</i></p>

<p><i>Диякон виходить на звичайне місце і промовляє: </i>Сповнім вечірню молитву нашу Господеві.</p>

<p><i>Лик:</i> Господи, помилуй.</p>

<p>За предложені і передосвячені чесні Дари Господу помолімся.</p>

<p><i>Лик:</i> Господи, помилуй.</p>

<p>Щоб Чоловіколюбець Бог наш, прийнявши їх у святий і пренебесний і мисленний Свій Жертовник, як приємний запах духовний, зіслав нам божественну благодать і дар Святого Духа, помолімся.</p>

<p><i>Лик:</i> Господи, помилуй.</p>

<p>Щоб ізбавитися нам від усякої скорби, гніву й нужди, Господу помолімся.</p>

<p><i>Лик:</i> Господи, помилуй.</p>

<p><i>Молитва по поставленні Святих Тайн:</i></p>

<p>Боже невимовних і невидимих таїн, у Тебе є сховані скарби премудрости і розуму; Ти відкрив нам служіння сієї служби і з-за багатого Твого чоловіколюбія поставив нас, грішних, приносити Тобі дари і жертви за наші гріхи і людські невідання; Ти Сам, невидимий Царю, що твориш діла великі і недослідні, славні і надзвичайні, яким немає числа, споглянь на нас, недостойних рабів Твоїх, що стоять перед святим сим жертовником, як перед херувимським Твоїм Престолом, на якому Єдинородний Твій Син і Бог наш спочиває під страшними Таїнствами, що лежать перед нами; визволивши і нас, і вірних людей Твоїх, від усякої нечистоти, освяти душі і тіла всіх нас освяченням невід’ємним, щоб ми з чистим сумлінням, з незасоромленим лицем, з просвіченим серцем причащаючися сих божественних святощів і оживотворювані ними, з’єдналися з Самим Христом Твоїм, істинним Богом нашим, що сказав: «Хто їсть моє тіло і хто п’є мою кров, у мені перебуває і я в ньому»; щоб ми, як поселиться і житиме в нас Слово Твоє, Господи, стали храмом пресвятого і поклоняємого Твого Духа, визволені від усякого диявольського підступу, що доконується ділом, або словом, або помислом, і одержали обіцяні нам блага, з усіма святими Твоїми, що від віку Тобі благовгодні були.</p>

<p><i>Диякон: </i>Заступи, спаси, помилуй і охорони нас, Боже, Твоєю благодаттю.</p>

<p><i>Лик:</i> Господи, помилуй.</p>

<p>Вечора всього звершеного, святого, мирного і безгрішного у Господа просім.</p>

<p><i>Лик:</i> Подай, Господи.</p>

<p>Ангела миру, вірного наставника, хоронителя душ і тілес наших, у Господа просім.</p>

<p><i>Лик:</i> Подай, Господи.</p>

<p>Прощення і відпущення гріхів і прогрішень наших у Господа просім.</p>

<p><i>Лик:</i> Подай, Господи.</p>

<p>Доброго і пожиточного душам нашим і миру для світу у Господа просім.</p>

<p><i>Лик:</i> Подай, Господи.</p>

<p>Осталий час життя нашого в мирі і покаянні скінчити у Господа просім.</p>

<p><i>Лик:</i> Подай, Господи.</p>

<p>Християнської кончини життя нашого, безболісної, бездоганної, мирної, і доброго одвіту на страшнім судищі Христовім просім.</p>

<p><i>Лик:</i> Подай, Господи.</p>

<p>Єдність віри і причастя Святого Духа випросивши, самі себе, і один одного, і все життя наше Христу Богові віддаймо. </p>

<p><i>Лик:</i> Тобі, Господи.</p>

<p><i>Ієрей виголошує:</i> І сподоби нас, Владико, зі сміливістю, неосудно сміти призивати Тебе, Небесного Бога Отця, і мовити:</p>

<p><i>Лик: </i>Отче наш, Ти, що єси на Небесах, нехай святиться Ім’я Твоє, нехай прийде Царство Твоє, нехай буде воля Твоя, як на Небі, так і на землі. Хліб наш насущний дай нам днесь; і прости нам довги наші, як і ми прощаємо довжникам нашим; і не введи нас у спокусу, але ізбав нас від лукавого.</p>

<p><i>Ієрей виголошує:</i> Бо Твоє єсть Царство, і сила, і слава, Отця, і Сина, і Святого Духа, нині і повсякчас, і на віки віків.</p>

<p><i>Лик:</i> Амінь.</p>

<p><i>Ієрей:</i> Мир всім.</p>

<p><i>Лик:</i> І духові твоєму.</p>

<p><i>Диякон:</i> Голови ваші Господеві приклоніть.</p>

<p><i>Лик:</i> Тобі, Господи.</p>

<p><i>Ієрей, схилившись, молиться:</i> Боже, єдиний благий і милосердний, що живеш на висотах і споглядаєш на смиренних, споглянь милосердним оком на всіх людей Твоїх і захорони їх; і сподоби всіх нас неосудно причаститися сих Твоїх Животворящих Таїн, бо перед Тобою ми схилили свої голови, очікуючи від Тебе багатої милости.</p>

<p><i>Виголос:</i> Благодаттю і щедротами і чоловіколюбієм Єдинородного Сина Твого, що з Ним благословен єси, з Пресвятим, і Благим, і Животворящим Твоїм Духом, нині і повсякчас, і на віки віків.</p>

<p><i>Лик:</i> Амінь.</p>

<p><i>Ієрей молиться:</i> Зглянься, Господи Ісусе Христе, Боже наш, від святого жилища Твого і від Престолу слави Царства Твого і прийди, щоб освятити нас, Ти, що вгорі з Отцем сидиш і тут з нами невидимо перебуваєш, і сподоби нас могутньою Твоєю рукою подати нам пречисте Твоє Тіло і чесну Кров, а через нас усім людям.</p>

<p><i>По молитві ж ієрей і диякон поклоняються тричі, мовлячи:</i> Боже, милостивий будь мені, грішному.</p>

<p><i>А ієрей, коли ще покриті Божественні Дари, вложивши руку, доторкається животворящого Хліба з благоговінням і великою пошаною. І, коли диякон мовить: </i>Будьмо уважні.</p>

<p><i>Ієрей виголошує: </i>Передосвячене святеє святим.</p>

<p><i>Лик: </i>Єдин Свят, єдин Господь, Ісус Христос, на славу Бога Отця. Амінь.</p>

<p><i>Ієрей відкладає святий воздух, диякон же входить у святилище і, ставши коло ієрея, мовить: </i>Роздроби, владико, святий Хліб.</p>

<p><i>Ієрей роздроблює його з великою увагою на чотири часті, мовлячи: </i>Роздроблюється і розділюється Агнець Божий, роздроблюваний і нероздільний, що його завжди їдять і ніколи не з’їдають, але причасників він освячує.</p>

<p><i>І вкладає частицю в чашу, нічого не кажучи; диякон вливає теплоту до чаші, не мовлячи нічого, і стоїть оподалік. Лик же співає причасний: </i>Вкусіте і видіте, що благий Господь. Алилуя, алилуя, алилуя.</p>

<p><i>Якщо читалося Апостол і Євангеліє святого або храму, співається також його причасний.</i></p>

<p><i>Ієрей же мовить: </i>Дияконе, приступи.</p>

<p><i>І диякон, прийшовши, творить поклін благоговійно, просячи прощення, і мовить: </i>Ото приходжу до Безсмертного Царя і Бога нашого.</p>

<p><i>І:</i> Подай мені, владико, чесне і святе Тіло Господа і Бога і Спаса нашого Ісуса Христа.</p>

<p><i>Ієрей же, взявши одну частицю Святих Таїн, дає дияконові, мовлячи:</i></p>

<p>(<i>Ім’я</i>) священнодияконові подається чесне і святе і пречисте Тіло Господа і Бога і Спаса нашого Ісуса Христа на відпущення гріхів його і на життя вічне.</p>

<p><i>І диякон, поцілувавши руку, що подає йому, відходить і стоїть за святою трапезою; і, схиливши голову, молиться, як і ієрей, кажучи:</i> Вірую, Господи… <i>і проче. Подібно і ієрей, взявши одну частицю Святих Таїн, мовить:</i></p>

<p>Чесне і пресвяте Тіло Господа і Бога і Спаса нашого Ісуса Христа подається мені, (<i>ім’я</i>) ієреєві, на відпущення гріхів моїх і на життя вічне. Амінь.</p>

<p><i>І, схиливши голову, молиться, кажучи:</i></p>

<p>Вірую, Господи, і ісповідую, що Ти єси воістину Христос, Син Бога живого, що прийшов у світ грішників спасти, з яких пе́рший я.</p>

<p><i>Також:</i></p>

<p>Вечері Твоєї тайної днесь, Сину Божий, мене причасника прийми, бо ворогам Твоїм тайни не повім і поцілунку не дам Тобі, як Юда, але, як розбійник, сповідаюся Тобі:</p>

<p><i>Також:</i></p>

<p>Пом’яни мене, Господи, коли прийдеш у Царстві Твоїм.</p>

<p>Пом’яни мене, Владико, коли прийдеш у Царстві Твоїм.</p>

<p>Пом’яни мене, Святий, коли прийдеш у Царстві Твоїм.</p>

<p>Нехай не на суд і не в осудження буде мені причастя Святих Твоїх Таїн, Го́споди, а на зцілення душі і тіла.</p>

<p>Боже, ми́лостивий будь мені грішному.</p>

<p>Боже, очисти мої гріхи і помилуй мене́.</p>

<p>Без числа нагрішив я, Господи, прости́ мені.</p>

<p><i>І так причащаються Святих Таїн зі страхом і всякою дбайливістю.</i></p>

<p><i>Ієрей, взявши губку, обтирає руку, кажучи:</i> Слава Тобі, Боже <i>тричі. І поцілувавши губку, кладе її на місце.</i></p>

<p><i>Диякон же, взявши святий дискос, підносить над святу чашу і спрятує святе, не кажучи нічого; і, поклонившись тричі, відчиняє царські врата і, взявши святу чашу, мовить:</i></p>

<p>Приступіте.</p>

<p><i>Лик співає: </i>Благословлю Господа на всякий час. Алилуя.</p>

<p><i>Причастя вірних відбувається, як на Літургії Йоана Золотоустого.</i></p>

<p><i>Ієрей, причащаючи, мовить:</i></p>

<p>Чесного і пресвятого і пречистого Тіла Господа і Бога і Спаса нашого Ісуса Христа причащається раб Божий <i>або</i> раба Божа (<i>ім’я</i>), на відпущення гріхів своїх і на життя́ вічне. Амінь.</p>

<p><i>Тоді ієрей кадить святе, віддає кадило дияконові і, взявши святий дискос, кладе на голову диякона; а диякон, узявши його з благоговінням, звертається до народу, нічого не мовлячи, відходить до предложення і кладе його.</i></p>

<p><i>Ієрей же, поклонившись, узявши святу чашу і обернувшись до людей, мовить тихо:</i></p>

<p>Благословен Бог, що просвічує і освя́чує нас.</p>

<p><i>І голосно:</i></p>

<p>Завжди, нині і повсякча́с, і на віки віків.</p>

<p><i>І відносить святе до предложення.</i></p>

<p><i>Лик:</i> Амінь.</p>

<p>Благодаримо Тебе, Христе Боже наш, що сподобив єси нас бути причасниками Твого пречистого Тіла і Твоєї чесної Крови, пролитої за ввесь світ на відпущення гріхів, таїнства Твого Промислу. Алилуя, алилуя, алилуя.</p>

<p><i>Диякон мовить:</i> Прості, прийнявши Божественних, Святих, Пречистих, Безсмертних, Небесних і Животворящих, страшних Христових Таїн, достойно благодарім Господа.</p>

<p><i>Лик:</i> Господи, помилуй.</p>

<p>Заступи, спаси, помилуй і охорони нас, Боже, Твоєю благода́ттю.</p>

<p><i>Лик:</i> Господи, помилуй.</p>

<p>Вечір весь звершений, святий, мирний і безгрішний випросивши, самі себе, і один одного, і все життя наше Христу Богові відда́ймо.</p>

<p><i>Лик:</i> Тобі, Господи.</p>

<p><i>Ієрей промовляє тихо молитву благодарення:</i> Благодаримо Тебе, Спаса, всіх Бога, за всі блага, які Ти подав нам, і за причастя святого Тіла і Крови Христа Твого, і молимось до Тебе, Владико Чоловіколюбче: захорони нас під покровом крил Твоїх і дай нам аж до останнього нашого віддиху достойно причащатися Твоїх святощів, на просвічення душі і тіла, у насліддя Небесного Царства.</p>

<p><i>Виголос:</i> Бо Ти єси освячення наше і Тобі славу возсилаємо, Отцю, і Сину, і Святому Духові, нині і повсякчас, і на віки віків. </p>

<p><i>Лик:</i> Амінь.</p>

<p><i>Ієрей:</i> В мирі вийдім. </p>

<p><i>Лик:</i> В Імені Господнім. </p>

<p><i>Диякон:</i> Господу помолімся. </p>

<p><i>Лик:</i> Господи, помилуй.</p>

<p><i>Ієрей виголошує заамвонну молитву:</i> Владико Вседержителю, Ти всю твар премудрістю створив і невимовним Твоїм Промислом, і великою благістю ввів нас у сі священні дні на очищення душ і тілес, на здержання пристрастей, для надії воскресіння; Ти в сорока днях вручив скрижалі, богописані письмена, угодникові Твоєму Мойсеєві; подай і нам, Благий, добрим подвигом подвизатися, час посту завершити, віру неподільну зберегти, голови невидимих зміїв сокрушити, і переможцями гріха явитися, і неосудно достигнути поклонитися святому воскресінню. Бо благословилося і прославилося пречесне і величне Ім’я Твоє, Отця, і Сина, і Святого Духа, нині і повсякчас, і на віки віків.</p>

<p><i>Або цю особливу молитву Великого Четверга з єрусалимського послідування:</i> Хвалимо і благодарно превозносимо незглибиму безодню Твоєї благости; поклоняємося, Христе, Твоєму невимовному низходженню у смиренні, бо, Божеством неприступний і для Сил Небесних недоторканний, Ти не цурався і довготерпеливо зносив доторкання скверних людських рук і цілування: спершу грішної жони долонь благорозумний дотик і обіймання ніг Твоїх, а відтак – і зрадника лукавих губ поцілу́нок. </p>

<p>Тож сподоби і нас, Серцевідче Христе, Боже наш, жагу грошолюбства від себе відігнати, щоб разом з Юдою не впали ми у пропасть відчаю, але дай нам у покаянні наслідувати христолюбиву волю і рішучість жони тієї, щоб, як і їй, даровано нам відпущення прогрішень і з Тобою, Творцем нашим, близькість. Учини також, щоб ми пристрасного і розкошолюбного життя зреклися, і сподоби нас мертвість Твою повсякчас у тілі носити, щоб ми і слави Твоєї причасниками та спільниками явилися, – силою Твого задля нас добровільного розп’яття, і благоприємними моліннями Владичиці нашої Богородиці і всіх святих. </p>

<p>Бо Тобі від нас належить поклоніння і безнастанне славослов’я, із Безначальним Твоїм Отцем, і Всесвятим, і Благим, і Животворящим Твоїм Духом, нині і повсякчас, і на віки віків.</p>

<p><i>Лик:</i> Амінь.</p>

<p>Будь Ім’я Господнє благословенне від нині і до віку. <i>Тричі.</i></p>

<p><i>Ієрей мовить молитву на споживання святих Дарів: </i>Господи Боже наш, що ввів нас у сі священні дні і зробив нас причасниками страшних Твоїх Таїн, приєднай нас до Твого словесного стада і вчини нас наслідниками Твого Царства, нині і повсякчас, і на віки віків. Амінь.</p>

<p><i>Лик одразу після </i>Будь Ім’я Господнє…<i> співає псалом 33, а ієрей виходить і, ставши на звичайнім місці, роздає антидор.</i></p>

<p><i>Псалом 33:</i></p>

<p>Благословлю Господа на всякий час, * завжди хвала Його в уста́х моїх.</p>

<p>У Господі похвалиться душа моя, * нехай почують лагідні і возвеселя́ться.</p>

<p>Возвеличте Господа зо мною * і вознесімо Ім’я Його вку́пі.</p>

<p>Я шукав Господа, і Він вислухав мене, * і від усіх скорбот моїх ізбавив мене́.</p>

<p>Приступіть до Нього і просвітіться, * і лиця ваші не постида́ються.</p>

<p>Отсей убогий візвав, і Господь вислухав його, * і від усіх скорбот його спас його́.</p>

<p>Ополчиться Ангел Господень навкруг тих, що бояться Його, * і ізба́вить їх.</p>

<p>Вкусіте і видіте, що благий Господь; * блажен муж, що уповає на Ньо́го.</p>

<p>Бійтеся Господа, всі святії Його, * бо нема недостатку в тих, що бояться Його́.</p>

<p>Багаті збідніли і зголодніли, * а тим, що шукають Господа, не забракне ніякого добра́.</p>

<p>Прийдіте, чада, послухайте мене, * страху Господнього навчу́ вас.</p>

<p>Хто є той чоловік, що, люблячи життя, * бажає ви́діти дні благі?</p>

<p>Стримай язик твій від зла * і губи твої, щоб не говорити ле́сти.</p>

<p>Відхилися від зла і твори добро, * шукай миру і біжи́ за ним.</p>

<p>Очі Господні на праведних, * а вуха Його на моли́тву їх.</p>

<p>Лице ж Господнє проти тих, що творять зло, * щоб викоренити з землі па́м’ять їх.</p>

<p>Візвали праведні, і Господь вислухав їх, * і від усіх скорбот їх ізба́вив їх.</p>

<p>Близький Господь до сокрушених серцем, * і смиренних духом спасе́.</p>

<p>Багато скорбот у праведних, * і від усіх них ізбавить їх Госпо́дь.</p>

<p>Охороняє Господь усі кості їх, * ні одна з них не сокруши́ться.</p>

<p>Смерть грішників люта, * і ті, що ненавидять праведного, згріша́ть.</p>

<p>Ізбавить Господь душі рабів Своїх, * і не згрішать усі, що уповають на Нього.</p>

<p><i>Роздавши антидор, ієрей, як скінчать співати псалом 33, виголошує: </i>Благословення Господнє на вас, Того благодаттю і чоловіколюбієм, завжди, нині і повсякчас, і на віки віків.</p>

<p><i>Лик:</i> Амінь.</p>

<p><i>Диякон:</i> Премудрість.</p>

<p><i>Лик:</i> Чеснішу від Херувимів і незрівнянно славнішу від Серафимів, що без зотління Бога Слово породила, сущу Богородицю, Тебе величаємо.</p>

<p><i>Ієрей:</i> Слава Тобі, Христе Боже, уповання наше, слава Тобі.</p>

<p><i>Лик:</i> Слава: і нині. Господи, помилуй. <i>Тричі</i>. Благослови́.</p>

<p>Христос, істинний Бог наш, молитвами пречистої Своєї Матері <i>(і інші належні поминання свята чи святого, якого є храм і якого є день)</i>, і всіх святих, помилує і спасе нас, як Благий і Чоловіколю́бець.</p>

<p><i>Лик:</i> Амінь.</p>

<p>Господь, що гряде на вольну страсть спасіння нашого ради, Христос істинний Бог наш, молитвами пречистої Своєї Матері, святих славних і всехвальних Апостолів, святих праведних богоотців Йоакима і Анни, і всіх святих, помилує і спасе нас, як Благий і Чоловіколюбець.</p>
