<p><b>Благовіщення Пресвятої Владичиці нашої і Приснодіви Марії</b>
<p>Про Благовіщення Святе Письмо оповідає так: “Шостого місяця ангел Гавриїл був посланий Богом у місто в Галилеї, якому ім’я Назарет, до діви, зарученої чоловікові на ім’я Йосиф, з Давидового дому; ім’я ж діви було Марія. Ввійшовши до неї ангел, сказав їй: «Радуйся, благодатна, Господь з тобою! Благословенна Ти між жінками». Вона ж стривожилась цим словом і почала роздумувати в собі, що могло значити те привітання. Ангел їй сказав: «Не бійсь, Маріє! Ти бо знайшла ласку в Бога. Ось Ти зачнеш у лоні й вродиш сина й даси Йому ім’я Ісус. Він буде великий і Сином Всевишнього назветься. І Господь Бог дасть Йому престол Давида, Його батька, і Він царюватиме над домом Якова повіки й царюванню Його не буде кінця». А Марія сказала до ангела: «Як же воно станеться, коли я не знаю мужа?» Ангел, відповідаючи, сказав їй: «Дух Святий зійде на Тебе й сила Всевишнього Тебе отінить; тому й святе, що народиться, назветься Син Божий. Ось твоя родичка Єлисавета – вона також у своїй старості зачала сина, і оце шостий місяць тій, що її звуть неплідною; нічого бо немає неможливого в Бога». Тоді Марія сказала: «Ось я Господня слугиня: нехай зі мною станеться по твоєму слову!» І ангел відійшов від неї” (Лк. 1, 26-38).
<p>Так збулося Благовіщення. А в тій хвилі, коли Пречиста Діва сказала: “Ось я Господня слугиня: нехай зі мною станеться по твоєму слову!” (Лк. 1, 38), сповнилося найбільше чудо: “І Слово стало тілом” (Йо. 1, 14), Бог став Богом і чоловіком, а Пречиста Діва стала Богородицею. Діло спасіння почалося, обіцяний Месія взяв на себе людське тіло; Марія Діва стала живим чертогом, стала скинею, що вмістила спасіння світу.<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>