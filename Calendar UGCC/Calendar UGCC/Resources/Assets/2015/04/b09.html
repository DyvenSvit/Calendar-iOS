<p><b> Перше послання апостола Павла до Корінтян 11:23-32</b><p><i>23</i> Я бо, що прийняв від Господа, те й передав вам: Господь Ісус тієї ночі, якої був виданий, узяв хліб  <i>24</i> і, віддавши подяку, розламав і сказав: «Це моє тіло, воно за вас дається. Це робіть на мій спомин.» <i>25</i> Так само й чашу по вечері, кажучи: «Ця чаша – Новий Завіт у моїй крові. Робіть це кожний раз, коли будете пити, на мій спомин.» <i>26</i> Бо кожного разу, як їсте хліб цей і п'єте цю чашу, звіщаєте смерть Господню, аж доки він не прийде.  <i>27</i> Тому хто буде їсти хліб або пити чашу Господню недостойно, буде винний за тіло і кров Господню. <i>28</i>. Хай, отже, кожний випробує себе самого і тоді їсть цей хліб і п'є цю чашу.  <i>29</i>. Бо той, хто їсть і п'є, не розрізняючи Господнього тіла, суд собі їсть і п'є.  <i>30</i> Ось чому у вас багато недужих та хворих, а чимало й умирають.  <i>31</i> Якби ми самі себе осуджували, то нас би не судили.  <i>32</i> Коли ж Господь нас судить, він нас тим поправляє, щоб не були ми засуджені зо світом.<p><b> Євангелія від Матея 26:1-20</b><p><i>1</i> Якже Ісус скінчив усі ці слова, сказав до своїх учнів: <i>2</i> “Ви знаєте, що через два дні буде Пасха й Син Чоловічий буде виданий на розп'яття.” <i>3</i> Тоді зібралися первосвященики і старші народу в палаці первосвященика, що звався Каяфа, <i>4</i> і радились, як би то підступом схопити Ісуса й убити. <i>5</i> Тільки ж казали: “Не в свято, щоб не було в народі заколоту.” <i>6</i> І от коли Ісус був у Витанії в домі Симона прокаженого, <i>7</i> підійшла до нього одна жінка з алябастровою плящиною, повною вельми дорогого мира, і вилляла його йому на голову, як він сидів при столі. <i>8</i> Побачивши це учні, нарікали й казали: “Навіщо таке марнотратство? <i>9</i> Це можна б було дорого продати й  – дати бідним!” <i>10</i> Ісус зауважив це й сказав їм: “Чому ви докучаєте цій жінці? Вона зробила добре діло для мене. <i>11</i> Завжди бо бідних маєте з собою; мене ж не завжди маєте. <i>12</i> Виливши це миро на моє тіло, вона вчинила те на похорон мій. <i>13</i> Істинно кажу вам: Де тільки буде проповідуватись ця Євангелія по всьому світі, оповідатиметься і про те, що вона зробила, їй на спомин.” <i>14</i> Тоді один із дванадцятьох, що звався Юда Іскаріотський, подався до первосвящеників <i>15</i> і каже: “Що хочете мені дати, і я вам його видам?” Ті відважили йому тридцять срібняків. <i>16</i> І з того часу він шукав доброї нагоди, щоб його видати. <i>17</i> Першого дня Опрісноків приступили учні до Ісуса й питають: “Де хочеш, щоб ми приготовили тобі їсти Пасху?” <i>18</i> Він відповів їм: “Ідіть до такого ось одного в місто й скажіть йому: Учитель каже: Час мій близько, тож у тебе споряджу Пасху з учнями моїми.” <i>19</i> Учні зробили так, як їм звелів Ісус, і приготовили Пасху. <i>20</i> Коли ж настав вечір, сів він до столу з дванадцятьма учнями, <p><b> Євангелія від Йоана 13:3-17</b><p><i>3</i> Ісус знаючи, що Отець усе дав йому в руки, і що від Бога він вийшов і до Бога повертається, <i>4</i> встав від вечері, скинув одіж, узяв рушника й підперезався. <i>5</i> Тоді налив води до умивальниці й почав обмивати учням ноги та обтирати рушником, яким був підперезаний. <i>6</i> Підходить, отже, і до Симона Петра, – та той йому: «Ти, Господи, – мені вмивати ноги?» <i>7</i> Каже йому Ісус у відповідь: «Те, що я роблю, ти під цю пору не відаєш; зрозумієш потім.» <i>8</i> Петро ж йому каже: «Ні, не митимеш моїх ніг повіки!» – «Коли я тебе не вмию, – одрікає Ісус, – то не матимеш зо мною частки.» <i>9</i> «Господи, – проказує до нього Симон Петро, – то не тільки ноги, але і руки, і голову!» <i>10</i> А Ісус йому: «Тому, хто обмитий, нічого не треба вмивати, крім самих ніг; увесь бо він чистий. І ви чисті, та – не всі.»  <i>11</i> Знав бо, хто зрадити його мав, тим то й мовив: «Не всі ви чисті.» <i>12</i> Обмивши їм ноги, вбрався знову в одіж, сів до столу та й каже до них: «Чи знаєте, що я зробив вам? <i>13</i> Ви звете мене: Учитель, Господь, і правильно мовите, бо я є. <i>14</i> Тож коли вмив вам ноги я – Господь і Учитель, – то й ви повинні обмивати ноги один одному. <i>15</i> Приклад дав я вам, щоб і ви так робили, як оце я вам учинив. <i>16</i> Істинно, істинно говорю вам: Слуга не більший за пана свого, а посланий не більший за того, хто послав його. <i>17</i> Знавши те, щасливі будете, коли так чинитимете. <p><b> Євангелія від Матея 26:21-39</b><p><i>21</i> і коли вони їли, він промовив: “Істинно, кажу вам: Один з вас мене зрадить.” <i>22</i> Засмучені глибоко, почали кожний з них запитувати його: “Чи то часом не я, Господи?” <i>23</i> Він відповів: “Хто вклав зо мною руку в миску, той мене зрадить. <i>24</i> Син Чоловічий іде, як написано про нього, та горе тому чоловікові, що зрадить Сина Чоловічого! Ліпше було б тому чоловікові не народитись!” <i>25</i> А Юда, зрадник його, і собі озвався: “Чи то часом не я, Учителю?” Каже Ісус до нього: “Ти мовив.” <i>26</i> Якже вони їли, Ісус узяв хліб, поблагословив, розламав і дав учням, кажучи: “Беріть, їжте: це моє тіло.” <i>27</i> Потім узяв чашу, воздав хвалу і подав їм, кажучи: “Пийте з неї всі, <i>28</i> бо це кров моя (Нового) Завіту, яка за багатьох проливається на відпущення гріхів. <i>29</i>. Кажу вам: Не питиму віднині з цього виноградного плоду аж до дня того, як питиму його новим з вами в Царстві Отця мого.” <i>30</i> І відспівавши, вийшли вони на Оливну гору. <i>31</i> Тоді Ісус сказав їм: “Усі ви зневіритесь у мені цієї ночі. Написано бо: Ударю пастиря, і розбіжаться вівці стада. <i>32</i> А після мого воскресіння я випереджу вас у Галилеї.” <i>33</i> Озвався тоді Петро й каже йому: “Навіть якби всі зневірились у тобі, я не зневірюся ніколи.” <i>34</i> Ісус же мовив до нього: “Істинно кажу тобі: Цієї ще ночі, перше, ніж заспіває півень, ти тричі мене відречешся.” <i>35</i> Каже йому Петро: “Навіть якби я мав з тобою вмерти, не відречуся тебе!” Так само мовили всі учні. <i>36</i> Тоді Ісус приходить з ними на місце, зване Гетсиманія, і каже до учнів: “Посидьте тут, поки піду та помолюся там.” <i>37</i> І взяв Петра з собою і двох синів Заведея, і почав скорбіти та тужити. <i>38</i> Тоді сказав їм: “Смуток у мене на душі  – аж до смерти! Зостаньтеся тут і чувайте зо мною.” <i>39</i> І пройшовши трохи далі, упав обличчям додолу, молившися і промовляючи: “Отче мій, якщо можливо, нехай мине ця чаша мене. Однак не як я бажаю, лише  – як ти.” <p><b> Євангелія від Луки 22:43-45</b><p><i>43</i> Тоді з'явився йому ангел з неба, що підкріплював його. <i>44</i> Повний скорботи та тривоги, ще пильніш молився, а піт його став, мов каплі крови, що падали на землю. <i>45</i> Підвівшись від молитви, він підійшов до учнів і застав їх сплячими від смутку. <p><b> Євангелія від Матея 26:40-27:2</b><p><i>40</i> Повернувся він до учнів і, знайшовши їх заснулими, каже до Петра: “Отож і однієї години не спромоглися чувати зо мною? <i>41</i> Чувайте й моліться, щоб не ввійшли у спокусу, бо дух бадьорий, але тіло немічне.” <i>42</i> Знову, вдруге, відійшов він і почав молитися: “Отче мій, коли ця чаша не може минути, щоб я її не пив, хай буде твоя воля!” <i>43</i> І, повернувшися, знову знайшов, що вони спали, бо очі в них були отяжілі. <i>44</i> Залишив він їх, пішов знову й почав молитись утретє, повторюючи ті самі слова. <i>45</i> Потім повернувся до учнів і каже до них: “Спіть собі й відпочивайте; наблизилась уже година, і Син Чоловічий буде виданий грішникам у руки. <i>46</i> Уставайте, ходімо! Ось наблизився мій зрадник.” <i>47</i> Він говорив ще, як надійшов Юда, один з дванадцятьох, а з ним і сила народу з мечами та дрючками  – від первосвящеників та старших народу. <i>48</i> Зрадник його дав їм знак, мовивши: “Кого я поцілую, це він, беріть його.” <i>49</i> І відразу ж підійшов він до Ісуса й каже: “Радуйся, мій Учителю!”  – та й поцілував його. <i>50</i> Тоді питає його Ісус: “Чого прийшов єси, друже?!”  – І зараз ті приступили, наклали на Ісуса руки і схопили його. <i>51</i> Аж тут один із тих, що були з Ісусом, простягнув руку, вихопив свого меча й, ударивши. слугу первосвященика, відтяв йому вухо. <i>52</i> Тоді Ісус сказав до нього: “Вклади твій меч назад до піхви: всі бо, що за меч беруться, від меча загинуть. <i>53</i> Чи гадаєш, що я не міг би попросити Отця мого, і він зараз же не дав би мені більш як дванадцять легіонів ангелів? <i>54</i> Як же то збулися б Писання, що воно так мусить статися?” <i>55</i> Тоді Ісус промовив до народу: “Немов на розбійника вийшли ви з мечами та дрючками, щоб мене схопити! Щодня сидів я, навчаючи, у храмі, і ви мене не взяли. <i>56</i> Та все це сталося, щоб збулися Писання пророків.” Тоді всі учні залишили його й повтікали. <i>57</i> Ті, що схопили Ісуса, повели його до первосвященика Каяфи, де зібралися книжники та старші. <i>58</i> Петро ж ішов слідом за ним оподалік, аж до палацу первосвященика й, увійшовши до середини, сів із слугами, щоб побачити, чим воно скінчиться. <i>59</i> Первосвященики та ввесь синедріон шукали ложного свідоцтва на Ісуса, щоб його вбити, <i>60</i> і не знайшли, дарма, що було з'явилось багато ложних свідків. Нарешті прийшло двоє <i>61</i> і кажуть: “Цей сказав: Я можу зруйнувати храм Божий і за три дні його відбудувати.” <i>62</i> Тут підвівся первосвященик і сказав до нього: “Нічого не заперечуєш, що вони на тебе свідчать?” <i>63</i> Але Ісус мовчав. Первосвященик каже до нього: “Заклинаю тебе живим Богом, щоб ти сказав нам, чи ти Христос, син Божий.” <i>64</i> Тоді Ісус сказав до нього: “Ти мовив. Тільки ж кажу вам: Віднині ви побачите Чоловічого Сина, який сидітиме праворуч Всемогутнього й ітиме на небесних хмарах.” <i>65</i> Тоді первосвященик роздер свою одежу і заявляє: “Він сказав богохульство! Нащо нам ще свідків? Оце ж ви щойно чули богохульство! <i>66</i> Як вам здається?” Ті відповіли; “Він  – винен смерти.” <i>67</i> Тоді вони почали плювати йому в обличчя та бити кулаками; інші ж били його в обличчя <i>68</i> і промовляли: “Проречи нам, Христе, хто тебе вдарив?” <i>69</i> Петро ж сидів надворі. Аж тут одна служниця підійшла до нього й каже: “І ти був з Ісусом Галилеєм.” <i>70</i> Але той перед усіма відрікся і заявив: “Не знаю, що таке говориш.” <i>71</i> Коли ж: він вийшов до воріт, уздріла його інша й каже до тих, що там були: “Цей був з Ісусом з Назарету.” <i>72</i> Він знову, клявшися, відрікся: “Не знаю я цього чоловіка.” <i>73</i> Десь трохи згодом приступили ті, що там стояли, і заговорили до Петра: “Ти таки справді один з них, бо й твоя вимова тебе виявляє.” <i>74</i> Тоді Петро почав клястися та божитися: “Не знаю я цього чоловіка.” І враз заспівав півень. <i>75</i> І Петро згадав те слово, що Ісус сказав був: “Раніше, ніж півень заспіває, ти тричі зречешся мене.” І вийшовши звідтіль, заплакав гірко. <i>1</i> Якже настав ранок, усі первосвященики і старші народу скликали раду на Ісуса, щоб його вбити. <i>2</i> І зв'язавши його, повели та й передали правителеві Пилатові.
<p>* * *
<p><b>Мт. 26, 21-39. «Однак не як я бажаю, лише – як Ти».</b>
<p>Згадуємо зраду Юди. Годі простежити, що й коли він собі замислив, що думав, як дійшов до цього вчинку. Може, він і сам не сподівався цього від себе, але крок за кроком прийшов до цього. Знаємо, що ці кроки точно були, бо Євангеліє згадує, що він крав зі скарбниці. 
<p>І ми ніколи не приходимо до великих гріхів так одразу, в одну мить. Щось дозволимо собі в одному, потім – у другому, третьому, а потім приходить великий гріх. Так і з Юдою. Юда не став одразу зрадником, але в багатьох речах дозволяв не добрі вчинки, тому до цього і дійшло. 
<p>Також бачимо, що для Ісуса Христа, як для людини, не було просто прийняти цю дорогу терпінь, страждань, тому Він і молився до Отця, щоб відвернув цю чашу. Але наш Спаситель завершує свою молитву упованням на Бога: «Хай буде Твоя воля!» Подібно в нашому житті є багато ситуацій, обставин, подій, які ми не можемо відвернути. Дуже важливо приймати їх як такі, які дав Бог. Прийняти чиюсь зраду, чиюсь невірність, прийняти якусь кризу, непорозуміння, біль… <b>Навіть якщо складно зрозуміти, для чого все діється, але я свідомий, що за всім стоїть Господь, і довіряю, що Він усе допускає для мого освячення і спасення.</b>
<p><b>Преосв. Венедикт, єпископ Львівський</b>