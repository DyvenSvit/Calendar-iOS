<p>Велика субота.</p>

<p>Прп. Марка, єп. Аретусійського, і Кирила диякона, і ін., що з ним при Юліяні-мучителеві постраждали.</p>

<p>ЄРУСАЛИМСЬКА УТРЕНЯ</p>

<p><i>Священнослужителі, під час Утрені, перебувають перед Божим Гробом, де для них підготовлені сидіння і трапеза зі свічниками та книгами. Сидячи, звідти співають Утреню: священики – в епітрахилях і фелонах, диякони – в дальматиках багряної барви. Позаду сидіння ставиться аналой.</i></p>

<p><b><i>Священик: </i></b>Слава святій одноістотній, животворній, і нероздільній Тройці, завжди, нині і повсякчас, і на віки вічні.</p>

<p><b><i>Люди: </i>Амінь</b></p>

<p>Слава во вишніх Богу і на землі мир,* в людях благовоління. <i>(З р.) </i></p>

<p>Господи, губи мої відкрий* і уста мої сповістять хвалу твою. <i>(2 р.)</i></p>

<p><b>Псалом 3 (<i>У понеділок</i>)</b></p>

<p>О Господи, як багато моїх ворогів,* багато їх повстало проти мене.</p>

<p>Багато тих, що мені кажуть:* «Нема йому спасіння в Бозі».</p>

<p>Але ти, Господи, щит мій навколо мене,* ти моя слава, підносиш голову мою вгору.</p>

<p>Я голосно візвав до Господа,* і він вислухав мене з гори святої своєї.</p>

<p>Я ліг собі й заснув, і пробудився,* бо Господь мене зберігає.</p>

<p>Я не боюся безлічі людей,* що навколо мене обсіли.</p>

<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>

<p>У Господа спасіння,* і на твій народ – благословення твоє.</p>

<p><b>Псалом 37 (<i>У вівторок</i>)</b></p>

<p>О Господи, не докоряй мені в твоїм гніві,* і не карай мене в твоїм обуренні.</p>

<p>Бо твої стріли мене прошили,* і рука твоя спустилася на мене.</p>

<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>

<p>Бо мої провини голову мою перевищили,* немов важкий тягар, що тяжить над мою силу.</p>

<p>Смердять, загнивши, мої рани,* задля мого нерозуму.</p>

<p>Принижений, зігнувсь я вельми,* повсякденно сумний ходжу я.</p>

<p>Бо нутро моє повне жару,* і здорового нема нічого на моїм тілі.</p>

<p>Зомлів я, розбитий понад міру,* і скиглю від стогону серця мого.</p>

<p>О Господи, перед тобою все моє бажання,* і стогін мій від тебе не скритий.</p>

<p>Серце моє розколотилось, сила мене полишила,* і навіть очей моїх світло, – і того вже нема в мене.</p>

<p>Друзі мої та приятелі далекі від моєї рани,* і родичі мої стоять оподаль.</p>

<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>

<p>Я, немов глухий, не чую,* і як німий, що уст своїх не відкриває.</p>

<p>Я став, немов людина, що не чує,* в устах якої одвіту немає.</p>

<p>На тебе бо, о Господи, я уповаю,* ти вислухаєш мене, Господи, мій Боже.</p>

<p>Кажу бо: Нехай не втішаються наді мною, як захитається моя нога,* нехай не несуться проти мене.</p>

<p>Я бо ось-ось уже маю впасти,* і біль мій передо мною завжди.</p>

<p>Я бо провину мою визнаю,* і гріхом моїм журюся.</p>

<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>

<p>І ті, що злом оддячують за добро,* вони проти мене, бо я про добро дбаю.</p>

<p>Не покидай мене, о Господи,* не віддаляйся від мене, мій Боже.</p>

<p>Поспіши мені на допомогу,* Господи, моє спасіння.</p>

<p><b>Псалом 62 (<i>У середу</i>)</b></p>

<p>Боже, ти Бог мій!* Тебе шукаю пильно.</p>

<p>Тебе душа моя прагне,* тебе бажає тіло моє в землі сухій, спраглій і безводній.</p>

<p>Отак і я у святині тебе виглядаю:* побачити силу твою й твою славу.</p>

<p>Бо твоя милість ліпша від життя,* уста мої славитимуть тебе.</p>

<p>Отак буду тебе хвалити поки життя мого,* у твоїм імені здійматиму мої руки.</p>

<p>Душа моя насититься, немов туком та оливою,* уста мої веселим голосом хвалитимуть тебе.</p>

<p>Коли згадаю на моїй постелі тебе,* під час нічних чувань розмишлятиму про тебе.</p>

<p>Бо ти прийшов мені на допомогу,* і в тіні крил твоїх я ликуватиму.</p>

<p>Душа моя до тебе лине,* мене підтримує твоя правиця.</p>

<p>Ті ж, які чигають на мою душу,* зійдуть у безодні підземні.</p>

<p>Їх віддадуть мечеві на поталу,* вони шакалів здобиччю стануть.</p>

<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>

<p>Слава Отцю, і Сину, і Святому Духові, і нині і повсякчас, і на віки віків. Амінь.</p>

<p>Алилуя, алилуя, алилуя, слава Тобі, Боже. <i>Тричі, без поклонів</i>. </p>

<p>Господи, помилуй. <i>Тричі</i>. Слава, і нині:</p>

<p><b> Псалом 87 (<i>У четвер</i>) </b></p>

<p>Господи, Боже мого спасіння,* я вдень кличу, і вночі перед тобою скаржусь.</p>

<p>Нехай прийде перед твоє обличчя моя молитва!* Прихили своє вухо до мого благання.</p>

<p>Душа бо моя наситилася горем,* і життя моє наблизилося до шеолу.</p>

<p>Мене залічено до тих, що сходять у яму.* Я став як чоловік, що допомоги не має.</p>

<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>

<p>Поклав ти мене в глибоку яму,* у темряву та безодню.</p>

<p>Тяжить на мені твій гнів,* і всіма хвилями твоїми гнітиш мене.</p>

<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>

<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>

<p>Хіба для мертвих робиш чуда?* Хіба то тіні встануть, щоб тебе хвалити?</p>

<p>Хіба звіщатимуть у могилі твою милість,* у пропасті глибокій − твою вірність?</p>

<p>Хіба чуда твої в темряві будуть відомі,* і твоя ласка в землі забуття?</p>

<p>Ось чому, Господи, до тебе я взиваю,* і моя молитва вранці йде тобі назустріч.</p>

<p>Чому, Господи, відкинув ти мою душу,* чому ховаєш своє обличчя від мене?</p>

<p>Я безталанний і конаю змалку,* я перебув страх твій − і умліваю.</p>

<p>Твій палкий гнів пронісся наді мною,* твої страхіття мене погубили.</p>

<p>Увесь час вони оточують мене, мов води,* усі разом мене обступили.</p>

<p>Ти віддалив від мене товариша і друга,* а із знайомих у мене тільки темінь.</p>

<p><b>Псалом 102 (<i>У п'ятницю</i>)</b></p>

<p>Благослови, душе моя, Господа,* і все нутро моє − його святе ім'я.</p>

<p>Благослови, душе моя, Господа,* і не забувай усіх добродійств його ніколи.</p>

<p>Він прощає всі твої провини,* зціляє всі твої недуги.</p>

<p>Він визволяє життя твоє від ями,* вінчає тебе ласкою і милосердям.</p>

<p>Він насичує твій похилий вік добром,* і оновляється, як орел, твоя юність.</p>

<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>

<p>Милосердний Господь і добрий,* повільний до гніву й вельми милостивий.</p>

<p>Не буде вічно він обурюватися,* і не буде гніватись повіки.</p>

<p>Не за гріхами нашими учинив він із нами,* і не за провинами нашими відплатив він нам.</p>

<p>Бо як високо небо над землею,* така велика його милість над тими, що його бояться.</p>

<p>Він знає з чого ми зліплені,* він пам'ятає, що ми порох.</p>

<p>Чоловік бо – дні його, немов билина,* квітне, і мов квітка в полі.</p>

<p>Потягне над ним вітер, і його немає,* і місце, де він був, його не впізнає вже більше.</p>

<p>Милість же Господня від віку й до віку* над тими, що його бояться.</p>

<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>

<p>Господь на небі утвердив престол свій,* і царство його всім володіє.</p>

<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>

<p>Благословіте Господа, всі його небесні сили,* слуги його, що чините його волю.</p>

<p>Благословіте Господа, усі його твори, по всіх місцях його правління.* Благослови, душе моя, Господа!</p>

<p><b>Псалом 142 (<i>У суботу й неділю</i>)</b></p>

<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>

<p>І не входь у суд із твоїм слугою,* бо ніхто з живих не виправдається перед тобою.</p>

<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>

<p>Дух мій тривожиться в мені* і серце моє жахається в мені всередині.</p>

<p>Я згадую дні давні,* роздумую над усіма вчинками твоїми і над ділами рук твоїх міркую.</p>

<p>До тебе простягаю мої руки;* моя душа, мов спрагла земля, тебе жадає.</p>

<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>

<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>

<p>Спаси мене, Господи, від ворогів моїх* – бо до тебе прибігаю.</p>

<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>

<p>Живи мене, о Господи, імени твого ради,* у справедливості твоїй виведи з скорботи мою душу.</p>

<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>

<p><b>Слава</b> Отцю, і Сину, і Святому Духові: </p>

<p><b>І нині</b> і повсякчас, і на віки вічні. Амінь. Алилуя, алилуя, алилуя: Слава тобі, Боже! (<i>3 р</i>.).</p>

<p><b>Мирна єктенія</b></p>

<p><b><i>Диякон:</i></b>В мирі Господеві помолімся.</p>

<p><b><i>Люди, </i></b><i>на кожне прошення: </i><b>Господи, помилуй.</b></p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих божих церков і з’єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім’я)</i>, папу Римського, і за блаженнішого Патріарха нашого <i>(ім’я)</i>, і за преосвященнішого Архиєпископа нашого кир <i>(ім’я)</i>, боголюбивого Єпископа нашого Кир <i>(ім’я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<h6>За Богом бережений народ наш, за правління і все військо, Господеві помолімся.</h6>

<p>За місто це (за село це), і за кожне місто, країну, і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених, і за спасіння їх, Господеві помолімся.</p>

<p>Щоб визволитися нам від усякої скорби, гніву й нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Бог </b>– <b>Господь, на гл. 2</b></p>

<p><b>Бог – Господь, і явився нам;* благословен, хто йде в ім’я Господнє.</b></p>

<p><i>Стих 1: </i><b>Прославляйте Господа, бо він добрий,* бо милість його вічна.</b></p>

<p><i>Стих 2: </i><b>Вони навколо обступили мене,* але я ім’ям Господнім переможу їх.</b></p>

<p><i>Стих 3: </i><b>Я не вмру, а жити буду,* і розказуватиму про діла Господні.</b></p>

<p><i>Стих 4: </i><b>Камінь, яким знехтували будівничі, став головним на розі.* Від Господа це сталось, і дивне воно в очах наших.</b></p>

<p><i>(гл. 2): </i>Благообразний Йосиф, з дерева знявши пречисте тіло твоє,* плащаницею чистою обвив,* і пахощами в гробі новім, покривши, положив.</p>

<p><b>Слава: </b>Коли зійшов ти до смерти, Життя безсмертне,* тоді ад умертвив ти блистінням божества.* Коли ж і померлих із глибин підземних воскресив ти,* всі сили небесні взивали. Життєдавче, Христе, Боже наш, слава тобі.</p>

<p><b>І нині: </b>Ангел при гробі з’явився жінкам мироносицям і кликнув: Миро належить мерцям, Христос не знає тлінности.</p>

<p><b>Стаття перша</b></p>

<p><i>Перед кожною статтею диякон кадить тільки плащаницю</i></p>

<p>Величаємо тебе, Життєдавче Христе, що за нас учора розп’явся, і у гробі поклався, і оживляєш ти преславно мертвих.</p>

<p><i>Стихи в усіх трьох статтях співає священик на один розспів:</i></p>

<p><i>Стих: </i><b>Блаженні непорочні, що ходять у законі Господнім.</b></p>

<p>Життєдавче, як ти умираєш? Як у гробі перебуваєш? Смерти ж царство ти руйнуєш і з аду мертвих визволяєш.</p>

<p><i>Стих: </i><b>Вони не чинять беззаконня, ходять його дорогами.</b> </p>

<p>Величаємо тебе, Ісусе Царю, та вшановуємо погреб і твої страждання, якими спас ти нас від тління.</p>

<p><i>Стих: </i><b>Ти повелів заповіді твої пильно зберігати.</b></p>

<p>Всецарю, Ісусе Христе, що землі поклав межі, у малому гробі нині перебуваєш ти, що мертвих із гробів підводиш.</p>

<p><i>Стих: </i><b>Буду прославляти тебе в правоті серця, навчаючись законів правди твоєї.</b></p>

<p>Життєдавче, Ісусе Христе, у гробі ти поклався і смертю своєю смерть ти знищив і подав світові життя.</p>

<p><i>Стих: </i><b>Дорогами свідчень твоїх я втішаюсь, як найбільшим багатством.</b></p>

<p>У гріб Христе, ти зійшов, але не залишив Божества свого. Все це таке дивне і водночаз преславне.</p>

<p><i>Стих: </i><b>Твої свідоцтва – моя втіха, і настанови твої порадою мені.</b></p>

<p>У гріб тебе, Христе, новий поклали, людську ж природу ти відновив і воскрес велично із мертвих.</p>

<p><i>Стих: </i><b>Дорогою велінь твоїх поспішатиму, коли ти пошириш моє серце.</b></p>

<p>Життя Христос зазнав смерти; від смерти визволив смертних і всім нині дарує життя.</p>

<p><b>Слава: </b>Оспівуємо тебе, Слове, як усіх Бога з Отцем і Святим Духом, і божественне твоє славимо погребення.</p>

<p><b>І нині: </b>Величаємо тебе, Чиста Богородице, і прославляємо вірно триденне погребення Сина твого і Бога нашого.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо благословилося твоє ім’я і прославилося твоє царство, Отця, і Сина, і Святого Духа, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Стаття друга</b></p>

<p>Достойно є величати тебе, Життєдавче Христе, що ворота аду зруйнував і насилля диявольське розорив.</p>

<p><i>Стих: </i><b>Руки твої мене створили й укріпили; врозуми мене, і заповідей твоїх навчуся.</b></p>

<p>Достойно є величати тебе, Життєдавче, що на хресті руки простягнув і зруйнував владу ворожу.</p>

<p><i>Стих: </i><b>Ті, що тебе бояться, побачивши мене, розвеселяться, бо я надіявся на твоє слово.</b></p>

<p>Ужахнулася земля і сховалось сонце, як ти Спасе, незахідне Світло, Христе, у гріб зайшов тілесно.</p>

<p><i>Стих: </i><b>Від роду й до роду твоя правда, ти укріпив землю і вона стоїть твердо.</b></p>

<p>У новому гробі Йосиф побожний тебе, Спасе, ховаючи, боговгодні пісні похоронні, змішанні з риданням, співає.</p>

<p><i>Стих: </i><b>Від усякої лихої стежки стримую я ноги, щоб пильнувати твоє слово.</b></p>

<p>У гріб ти зайшов світла Створителю, а з тобою світло сонця зайшло, здригнулася земля, проповідаючи, що всього ти Творець.</p>

<p><i>Стих: </i><b>Я поклявся й постановив пильнувати твої присуди справедливі.</b></p>

<p>Тілом своїм у гріб ти зайшов, незахідний Світлоносцю, стерпіти цього сонце не могло і ще опівдні померкло.</p>

<p><i>Стих: </i><b>Наставили грішники тенета на мене, та я від заповідей твоїх не відхилився.</b></p>

<p>На короткий час в гробі ти заснув та й померлих оживив, а як воскрес, то воскресив усіх від віку спочилих, Благий.</p>

<p><i>Стих: </i><b>Уста мої відкриваю й зітхаю, бо велінь твоїх бажаю.</b></p>

<p>Твоє розп’яття, Христе і похорон нині величаємо піснями, бо всі ми вірні твоїм погребом звільнилися від смерти.</p>

<p><b>Слава: </b>Безначальний Боже, споконвічний Сину і Святий Душе, благовірний народ повсякчас бережи і, як добросердний спасай всіх.</p>

<p><b>І нині: </b>Пренепорочна Життя Мати Чистая Діво, від незгод церковних люд твій хорони і подай мир світові, Благая.</p>

<p><i>Диякон кадить плащаницю і людей, тоді виголошує:</i></p>

<p><b>Мала єктенія</b></p>

<p><b><i>Диякон:</i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи</b></p>

<p><b><i>Священик: </i></b>Бо ти святий єси Боже наш, що на славному престолі херувимському спочиваєш, і тобі славу возсилаємо з безначальним твоїм Отцем, і з пресвятим, благим і животворящим твоїм Духом, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Стаття третя</b></p>

<p>Всі народи пісню приносять на твій похорон, мій Христе.</p>

<p><i>Стих: </i><b>Зглянься на мене і помилуй мене, як чиниш із тими, що люблять ім’я твоє.</b></p>

<p>Зняв з хреста тебе Ариматеєць, плащаницею обгорнув і в гробі тебе ховає.</p>

<p><i>Стих: </i><b>Спрямуй стопи мої за твоїм словом, і ніяке беззаконня нехай не запанує наді мною.</b></p>

<p>Мироносиці прийшли до тебе, миро принесли тобі премудро, Христе мій.</p>

<p><i>Стих: </i><b>Потоками з очей моїх ллються сльози, бо я не зберігав закону твого.</b></p>

<p>Йосифе преславний, поховай тіло Христа, Життєдавця.</p>

<p><i>Стих: </i><b>Правда об’явлень твоїх вічна: врозуми мене і я буду жити.</b></p>

<p>Йосиф з Никодимом, як будь-якого мерця, Створителя ховають.</p>

<p><i>Стих: </i><b>Господи, щедрот твоїх безліч: судом твоїм оживи мене.</b></p>

<p>Сину Божий, Царю всього, мій Боже, мій Творче! Як же ти таких страждань прийнявся?</p>

<p><i>Стих: </i><b>Нехай наблизиться молитва моя до тебе, Господи, врозуми мене за твоїм словом.</b></p>

<p>Сили небесні з остраху вжахнулись, побачивши, що ти мертвий.</p>

<p><i>Стих: </i><b>Нехай моє благання дійде до тебе, Господи, визволь мене за твоїм словом.</b></p>

<p>Тим, що зі страхом і любов’ю страсті твої почитають, подай гріхів прощення.</p>

<p><b>Слава: </b>О Тройце наш Боже: Отче, Сину і Душе, помилуй нас грішних.</p>

<p><b>І</b> <b>нині: </b>Зволь Діво, твоїм слугам бачити воскресіння твого Сина.</p>

<p><i>Після статей співається:</i></p>

<p><b>Ангельський Собор</b></p>

<p><i>Приспів: </i><b>Благословен ти, Господи,* навчи мене установ твоїх.</b></p>

<p>Ангельський хор здивувався,* бачивши до мертвих зарахованим тебе, Спасе,* що силу смерти знищив, і з собою Адама підняв* та з аду всіх визволив.</p>

<p><i>Приспів: </i><b>Благословен ти, Господи,* навчи мене установ твоїх.</b></p>

<p>Нащо миро* зі сльозами, Учениці, жалібно змішуєте?* – запитав світлоносний ангел при гробі мироносиць.* Гляньте на гріб і зрозумійте,* що воскрес Спаситель з гробу.</p>

<p><i>Приспів: </i><b>Благословен ти, Господи,* навчи мене установ твоїх.</b></p>

<p>Рано на світанку* мироносиці поспішали до гробу твого, плачучи,* але з’явився їм ангел і прорік:* Пора голосіння минула, не плачте;* про воскресіння ж звістіть апостолам!</p>

<p><i>Приспів: </i><b>Благословен ти, Господи,* навчи мене установ твоїх.</b></p>

<p>Мироносиці – жінки,* що з миром прийшли до гробу твого, Спасе, ридали.* Ангел же їм сказав, мовивши:* Чому між мертвими живого шукаєте?* Він бо, як Бог, воскрес із гробу.</p>

<p><b>Слава:</b> Поклонімось Отцю,* і його Сину, і святому Духові,* Святій Тройці* в одній сутності,* з серафимами взиваючи:* Свят, свят, свят єси, Господи.</p>

<p><b>І нині: </b>Життєдавця породивши, ти, Діво,* Адама з гріха визволила,* Єві радість замість смутку подала,* а відпалих від життя повернув до нього той,* що з тебе тіло прийняв – Бог і чоловік. </p>

<p>Алилуя, алилуя, алилуя: Слава тобі, Боже! <i>(З р.) </i></p>

<p><i>Диякон виголошує малу єктенію без кадження:</i></p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти єси Цар миру, Христе Боже наш, і тобі славу возсилаємо з безначальним твоїм Отцем, і з пресвятим, благим і животворящим твоїм Духом, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Сідальний (гл.1, подібний: Воїни, що стерегли): </i>Випросивши в Пилата пречисте Тіло,* Йосиф обгорнув його плащаницею чистою* і, намастивши миром з пахощами, поховав у новому гробі.* А жінки мироносиці вранці прийшли і виголосили:* Яви нам, Христе, як провістив ти, воскресіння!</p>

<p><b>Псалом 50</b></p>

<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p>Обмий мене повнотою з беззаконня мого,* і від гріха мого очисти мене.</p>

<p>Бо беззаконня моє я знаю,* і гріх мій є завжди передо мною.</p>

<p>Проти тебе єдиного я згрішив* і перед тобою зло вчинив;</p>

<p>То й правий ти в словах твоїх* і переможеш, коли будеш судити.</p>

<p>Це бо в беззаконнях я зачатий,* і в гріхах породила мене мати моя.</p>

<p>Це бо істину полюбив єси,* невідоме й таємне мудрости своєї явив ти мені.</p>

<p>Окропи мене іссопом, і очищуся,* обмий мене, і стану біліший від снігу.</p>

<p>Дай мені відчути радість і веселість,* зрадіють кості сокрушені.</p>

<p>Відверни лице твоє від гріхів моїх,* і всі беззаконня мої очисти.</p>

<p>Серце чисте створи в мені, Боже,* і духа правого обнови в нутрі моєму.</p>

<p>Не відкинь мене від лиця твого,* і Духа твого Святого не відійми від мене.</p>

<p>Поверни мені радість спасіння твого,* і духом владичним утверди мене.</p>

<p>Вкажу беззаконним дороги твої,* і нечестиві до тебе навернуться.</p>

<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>

<p>Господи, губи мої відкрий,* і уста мої сповістять хвалу твою.</p>

<p>Бо якби ти жертви захотів, дав би я,* та всепалення не миле тобі.</p>

<p>Жертва Богові – дух сокрушений,* серцем сокрушеним і смиренним Бог не погордить.</p>

<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>

<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>

<p><i>І співаємо канон, глас 6-й:</i></p>

<p><b>Пісня 1</b></p>

<p><i>Ірмос: </i>Хто хвилею морською колись гнобителя-мучителя покрив, того діти спасенних під землею поховали; а ми, як діви, Господеві співаймо: славно бо прославився.</p>

<p><i>Приспів:</i><b>Слава, Господи, святому погребенню твоєму.</b></p>

<p>Господи Боже мій, співи похоронні і пісню надгробну я тобі заспіваю, що похороном своїм вхід мені до життя відкрив, і смертю своєю смерть і ад умертвив.</p>

<p><i>Приспів: </i><b>Слава, Господи, святому погребенню твоєму.</b></p>

<p>Вгорі – на престолі, і долі – у гробі, небесні і земні, роздумуючи над смертю твоєю, Спасе мій, схвилювалися, бо понад розум було бачити тебе мертвим, Життєдавче.</p>

<p><b>Слава і нині: </b>Щоб своєю славою все сповнити, зійшов ти в глибини землі; від тебе не скрилася природа моя, що від Адама, і, похований, ти мене, зотлілого обновляєш, Чоловіколюбче.</p>

<p><i>Катавасія: </i>Хто хвилею морською колись гнобителя-мучителя покрив, того діти спасенних під землею поховали; а ми, як діви, Господеві співаймо: славно бо прославився.</p>

<p><b>Пісня 3</b></p>

<p><i>Ірмос: </i>Тебе, що недержимо всю землю на водах повісив, побачивши розп’ятим на Лобнім місці, творіння з жаху великого тремтіло, взиваючи: нема святого, крім тебе, Господи.</p>

<p><i>Приспів: </i><b>Слава, Господи, святому погребенню твоєму.</b></p>

<p>Багатьма ознаками провістив ти похорон свій, Владико, а нині таємниці твої, як Бог, відкрив і сущим в аді, що взивали: нема святого, крім тебе, Господи.</p>

<p><i>Приспів: </i><b>Слава, Господи, святому погребенню твоєму.</b></p>

<p>Простягнув ти руки і з’єднав здавна розсіяних, оповитий же плащаницею, ти визволив, Спасе, і в гробі закутих, що взивають: нема святого, крім тебе, Господи.</p>

<p><b>Слава і нині: </b>Гробом і печатями вдержаний був ти з волі своєї, неосяжний, бо силу могутности своєї виявив ти, Чоловіколюбче, тим що співають: нема святого, крім тебе, Господи.</p>

<p><i>Катавасія: </i>Тебе, що недержимо всю землю на водах повісив, побачивши розп’ятим на Лобнім місці, творіння з жаху великого тремтіло, взиваючи: нема святого, крім тебе, Господи.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти єси Бог наш і тобі славу возсилаємо Отцю, і Сину, і Святому Духові, нині, і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Сідальний (гл.5): </i>Воїни, що вартували коло гробу твого, Спасе, попадали, як мертві, від сяйва ангела, що з’явився і сповістив жінкам мироносицям про воскресіння твоє. Славимо тебе, Переможцю тління, припадаємо до тебе, єдиного Бога нашого, що воскрес із мертвих.</p>

<p><b>Пісня 4</b></p>

<p><i>Ірмос: </i>На хресті твоє божественне виснаження провидівши, Авакум, вжахнувшися, сказав: Ти, милосердний, владу сильних знищив, зійшовши до сущих в аді, як всемогутній.</p>

<p><i>Приспів: </i><b>Слава, Господи, святому погребенню твоєму.</b></p>

<p>Сьомий день сьогодні освятив ти, що його благословив єси в давнину для спочинку від праці, всьому бо даєш почин і обновляєш ти, Спасе мій, і суботу шануєш і нас навчаєш.</p>

<p><i>Приспів: </i><b>Слава, Господи, святому погребенню твоєму.</b></p>

<p>Коли силою божественною переміг ти, душа твоя відділилася від тіла, тоді розірвав ти кайдани смерти і аду могутністю своєю, Слове.</p>

<p><b>Слава і нині: </b>Зустрів тебе, Слове, ад і засмутився, бачачи покритого ранами Чоловіка і Бога всемогутнього, і від цього страшного явища загинув.</p>

<p><i>Катавасія: </i>На хресті твоє божественне виснаження провидівши, Авакум, вжахнувшися, сказав: ти, милосердний, владу сильних знищив, зійшовши до сущих в аді, як всемогутній.</p>

<p><b>Пісня 5</b></p>

<p><i>Ірмос: </i>Побачивши світло невечірнє Богоявлення твого, Христе, що милостиво для нас явилося, Ісая, з ночі пильнуючи, взивав: воскреснуть мертві і встануть сущі в гробах, і всі земнородні зрадіють.</p>

<p><i>Приспів: </i><b>Слава, Господи, святому погребенню твоєму.</b></p>

<p>Ти відновляєш земне, Створителю, сам ставши земним, а плащаниця і гріб виявляють таємницю, що в тобі, Слове: благообразний Йосиф, заступаючи родителя твого, до похорону тебе готує і цим дивно відновляє мене у тобі.</p>

<p><i>Приспів: </i><b>Слава, Господи, святому погребенню твоєму.</b></p>

<p>Смертне смертю, а похороном тлінне ти перетворюєш у нетлінну Богоподібну природу, тіло бо твоє, Владико, не зазнало тління і душа твоя незбагненно не залишилася в аді.</p>

<p><b>Слава і нині: </b>Народжений від Непорочної Діви і проколотий у ребра, ти через неї, Творче мій, Єву обновив; Адама, що надприродно заснув природним сном, ти, Життя, воскресив із сну і тління, як Всемогутній.</p>

<p><i>Катавасія: </i>Побачивши світло невечірнє Богоявлення твого, Христе, що милостиво для нас явилося, Ісая, з ночі пильнуючи, взивав: воскреснуть мертві і встануть сущі в гробах, і всі земнородні зрадіють.</p>

<p><b>Пісня 6</b></p>

<p><i>Ірмос: </i>Взятий був і невдержаний в пащі китовій Йона, твій прообраз, Христе, що на страждання і поховання віддав себе, мов із світлиці, із звіра вийшов; дорікав же і варті своїй: Вартуєте даремно і марно, а милість Божу зневажили.</p>

<p><i>Приспів: </i><b>Слава, Господи, святому погребенню твоєму.</b></p>

<p>Мучили тебе, та не відділився ти, Слове, від тіла, яке прийняв єси. Хоч і зруйнований був Храм твій під час страждань, але й тоді Божество і людська природа становили єдність у тобі, бо в обох природах був ти Син, Слово Боже, Бог і Чоловік.</p>

<p><i>Приспів: </i><b>Слава, Господи, святому погребенню твоєму.</b></p>

<p>Для людей, а не для Бога, загибельним був Адамів гріх, бо хоч і постраждало твоєї плоті земне єство, та Божество зосталося неприступним для страждань, а тлінне твоє ти перетворив на нетлінне і джерело життя нетлінного явив ти воскресінням.</p>

<p><b>Слава і нині: </b>Царює ще ад на родом людським, але не вічно, бо, положившись у гробі, ти, безсмертний, животворящою рукою владу смерти знищив і провістив від віку сущим в аді визволення істини, Спасе, воскреснувши із мертвих першим.</p>

<p><i>Катавасія: </i>Взятий був і невдержаний в пащі китовій Йона, твій прообраз, Христе, що на страждання і поховання віддав себе, мов із світлиці, із звіра вийшов; дорікав же і варті своїй: Вартуєте даремно і марно, а милість Божу зневажили.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик:</i></b>Бо ти єси Цар миру, і Спас душ наших, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди:</i></b><b>Амінь.</b></p>

<p><i>Кондак (гл.6): </i>Хто безодню замкнув, мертвим видиться* і, смирною і плащаницею обвитий, у гробі кладеться, як смертний, Безсмертний;* жінки ж прийшли помазати його миром, плачучи гірко і кличучи:* Оця субота є преблагословенна,* бо в ній Христос уснувши, воскресне тридневний.</p>

<p><i>Ікос: </i>Вседержитель світу на хрест піднесений, – і ридає все творіння, бачачи його нагого розп’ятим на дереві, сонце проміння сховало, і зорі погасли, земля ж із великого страху затряслася, і море побігло, і каміння розпалися, багато гробів відкрилося, і тіла святих людей повставали; ад внизу стогне, а юдеї зловмишлюють обмовити Христове воскресіння. Жінки ж взивають: Оця субота є преблагословенна,* бо в ній Христос уснувши, воскресне тридневний.</p>

<p><b>Пісня 7</b></p>

<p><i>Ірмос: </i>Несказанне чудо: той, хто преподобних отроків із полум’я в печі визволив, кладеться до гробу мертвий, бездиханний на спасіння нам, що співаємо: Визволителю Боже, благословен єси.</p>

<p><i>Приспів: </i><b>Слава, Господи, святому погребенню твоєму.</b></p>

<p>Вразився ад у саме серце, коли прийняв зраненого списом у ребра, і стогне знесилюваний вогнем божества на спасення нас, що співаємо: Визволителю Боже, благословен єси.</p>

<p><i>Приспів: </i><b>Слава, Господи, святому погребенню твоєму.</b></p>

<p>Багатий гріб, бо, прийнявши в собі ніби сплячого Творця, став скарбницею божественного життя на спасення наше, що співаємо: Визволителю Боже, благословен єси.</p>

<p><b>Слава і нині: </b>Єдине і нерозлучне було божество Христове: і в аді, і в гробі, і в раю з Отцем і Духом – на спасення наше, що співаємо: Визволителю Боже, благословен єси.</p>

<p><i>Катавасія:</i> Несказанне чудо: той, хто преподобних отроків із полум’я в печі визволив, кладеться до гробу мертвий, бездиханний на спасіння нам, що співаємо: Визволителю Боже, благословен єси.</p>

<p><b>Пісня 8</b></p>

<p><i>Ірмос: </i>Вжахнися від страху, небо, нехай сколихнуться основи землі: ось бо до мерців рівняється той, що в небі живе і в малому гробі дивно ховається. Отроки благословляйте, священики оспівуйте, люди прославляйте його по всі віки.</p>

<p><i>Приспів: </i><b>Слава, Господи, святому погребенню твоєму.</b></p>

<p>Зруйновано пречистий Храм, та він відбудовує занепалу скинію: до першого бо Адама аж до адових сховищ зійшов Другий, що в небі живе. Отроки благословляйте, священики оспівуйте, люди прославляйте його по всі віки.</p>

<p><i>Приспів: </i><b>Слава, Господи, святому погребенню твоєму.</b></p>

<p>Втратилась відвага Учеників, Йосиф же з Ариматеї сміливо діє: побачивши Бога всіх, мертвого й нагого, випрошує й ховає його, кличучи: Отроки благословляйте, священики оспівуйте, люди прославляйте його по всі віки.</p>

<p><i>Приспів: </i><b>Благословім Отця, і Сина, і Святого Духа – Господа, нині і повсякчас, і на віки вічні. Амінь.</b></p>

<p>О, нове чудо! О, милосердя! О, несказанне терпіння! З волі своєї під землею запечатується той, що в небі живе, і облесником обмовляють Бога. Отроки благословляйте, священики оспівуйте, люди прославляйте його по всі віки.</p>

<p><i>Приспів: </i><b>Хвалимо, благословимо, поклоняємося Господеві, оспівуючи, і привозносячи його по всі віки.</b></p>

<p><i>Катавасія: </i>Вжахнися від страху, небо, нехай сколихнуться основи землі: ось бо до мерців рівняється той, що в небі живе і в малому гробі дивно ховається. Отроки благословляйте, священики оспівуйте, люди прославляйте його по всі віки.</p>

<p><i>Диякон або священик з кадилом перед іконою Богородиці виголошує: </i>Богородицю і Матір Світла в піснях звеличаймо!<i>Немає </i>Величає душа моя Господа...,<b></b><i>а відразу співається ірмос:</i></p>

<p><b>Пісня 9</b></p>

<p><i>Ірмос:</i> Не ридай наді мною, Мати,* бачивши в гробі Сина,* що його ти в лоні зачала безсімено,* бо воскресну і прославлюся,* і вознесу зо славою безупинно, як Бог, тих, що з вірою і любов’ю тебе величають.</p>

<p><i>Приспів: </i><b>Слава, Господи, святому погребенню твоєму.</b></p>

<p>При дивному народженні твоєму, надприродно* я не зазнала болів і була щаслива, Сину споконвічний;* а нині, коли бачу тебе, Боже мій,* мертвим і без диху,* меч скорботи страшно пробиває серце моє.* Але воскресни, щоб і я звеличеною стала.</p>

<p><i>Приспів: </i><b>Слава, Господи, святому погребенню твоєму.</b></p>

<p>З волі моєї, Мати, земля покриває мене,* але сторожі аду тремтять,* бачивши, що я одягнений в окривавлену одежу наруги.* Бо ворогів подолав я хрестом* і, як Бог, знову воскресну і звеличу тебе.</p>

<p><b>Слава і нині: </b>Нехай все створіння радіє,* нехай веселяться всі люди на землі,* бо ад-ворога полонено.* Нехай жінки з миром мене зустрічають.* Я визволю праотця Адама з праматір’ю Євою* і на третій день воскресну.</p>

<p><i>Катавасія: </i>Не ридай наді мною, Мати,* бачивши в гробі Сина,* що його ти в лоні зачала безсіменно,* бо воскресну і прославлюся,* і вознесу зо славою безупинно, як Бог, тих,* що з вірою і любов’ю тебе величають.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо тебе хвалять усі сили небесні і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>(гл. 2): </i>Свят Господь Бог наш. <i>(З р.)</i></p>

<p><i>Світильного немає.</i></p>

<p><b>Псалом 148 </b><i>(гл.2)</i></p>

<p>Усе, що живе, нехай хвалить Господа:* Хваліте Господа з неба,* хваліте його на висотах.* Бо тобі належить пісня, о Боже.</p>

<p>Хваліте його, всі ангели його,* хваліте його, всі воїнства небесні.* Бо тобі належить пісня, о Боже.</p>

<p>Хваліте його, ви – сонце й місяцю,* хваліте його, всі ясні зорі.</p>

<p>Хваліте його, ви – небеса небес* і води, що над небесами.</p>

<p>Нехай вони ім’я Господнє хвалять,* бо він повелів, і створились.</p>

<p>Поставив їх на віки вічні* і дав закон, що не перейде.</p>

<p>Хваліте Господа з землі,* кити і всі морські безодні;</p>

<p>Вогонь і град, сніг і туман,* і буйний вітер, який виконує його слово;</p>

<p>Гори й усі пагорби,* садовина й усі кедри;</p>

<p>Звір дикий і скот усілякий,* гад і птах крилатий;</p>

<p>Царі землі й усі народи,* князі й усі земні судді;</p>

<p>Хлопці й дівчата,* старі разом з юнацтвом.</p>

<p>Нехай ім’я Господнє хвалять, високе бо ім’я його єдине.* Велич його понад землю й небо.</p>

<p>Він підняв ріг народу свого.* Хвала всім його святим, синам Ізраїля, народові, що йому близький.</p>

<p><b>Псалом 149</b></p>

<p>Співайте Господеві нову пісню,* а хвалу йому на зборі праведників.</p>

<p>Нехай Ізраїль своїм Творцем радіє,* нехай своїм царем сини Сіону веселяться.</p>

<p>Нехай хвалять ім’я його танком,* при бубні й при гарфі нехай йому співають.</p>

<p>Господь бо ласкавий до народу свого,* оздоблює перемогою покірних.</p>

<p>Нехай торжествують праведні у славі,* на своїх ложах нехай ликують.</p>

<p>Нехай хвала Божа буде на устах у них,* і дво січний меч у руці в них.</p>

<p>Щоб між народами вчинити відплату,* між племенами – покарання.</p>

<p>Щоб їхніх царів закути в кайдани,* а їхніх вельмож – у залізні окови.</p>

<p>Щоб суд написаний над ними вчинити.* Це слава всіх його преподобних.</p>

<p><b>Псалом 150</b></p>

<p>Хваліте Бога у святині його,* хваліте його у твердині сили його.</p>

<p><i>Тут переплітаються стики із стихирами служби.</i></p>

<p><i>Стих: </i><b>Хваліте його за його подвиги великі,* хваліте його в його величі безмежній.</b></p>

<p><i>(гл. 2): </i>Сьогодні гріб тримає того,* хто все створіння своєю могутністю держить.* Камінь покриває того, хто небо добром сповняє.* Спить Життя, ад тремтить* і Адам з кайданів визволяється.* Слава провидінню твоєму Благий, яким ти, все довершив,* подаючи нам, як Бог, упокій вічний* і всесвяте твоє воскресіння з мертвих.</p>

<p><i>Стих: </i><b>Хваліте його звуком рогу,* хваліте його на гарфі й на гуслах.</b></p>

<p>Що це за видовище бачимо?* Що це за відпочинок сьогодні?* Це споконвічний Цар, що стражданням довершив спасіння,* відпочиває в гробі й нам подає новий відпочинок.* Йому ми заспіваймо: Воскресни, Боже,* суди землю, бо ти царюєш повіки* і маєш безмірно велику милість.</p>

<p><i>Стих: </i><b>Хваліте його на бубні й танком,* хваліте його на струнах і сопілці.</b></p>

<p>Прийдіте, погляньмо на наше Життя, що лежить у гробі,* щоб воно оживило тих, які лежать у гробах!* Прийдіте сьогодні і погляньте на сплячого з роду Юди* та закличмо згідно з пророцтвом Богові нашому:* Ліг ти і заснув, як лев.* Хто піднесе тебе, Царю?* Але встань власною силою, Господи,* що добровільно дав себе за нас, – слава тобі!</p>

<p><i>Стих: </i><b>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</b></p>

<p>Йосиф випросив тіло Ісуса* і поховав його в новому своєму гробі,* бо йому з гробу, як із світлиці, треба було вийти.* Господи, що владу смерти подолав* і відчинив людям двері раю, – слава тобі!</p>

<p><b>Слава </b><i>(гл. 6): </i>Сьогодні великий день* Мойсей таїнственно заздалегідь відзначив, кажучи:* Благословив Бог день сьомий,* бо це благословенна субота, це день відпочинку,* коли спочив від усіх діл своїх єдинородний Син Божий.* Він, звершуючи через смерть спасіння,* відпочив тілом і повернувся воскресінням наново до того, чим був,* даруючи нам життя вічне,* як єдиний милосердний і чоловіколюбець.</p>

<p><b>І нині </b><i>(гл. 2): </i>Преблагословенна ти, Богородице Діво,* бо воплочений з тебе полонив ад,* покликав Адама, усунув прокляття,* визволив Єву, переміг смерть, і ми ожили.* Тому, співаючи, кличемо:* Благословенний Христос Бог наш,* що на це зволив, – слава тобі.</p>

<p><i>Під час співання хвалитних стихир, єрей і диякон, вклонившись низько перед плащаницею ідуть до захристії і вбираються у всі священні ризи свого чину. Коли співці почнуть співати Слава і нині, священик відчиняє святі двері і по скінченні богородичного, виголошує: </i></p>

<p><b>Велике славослов’я</b></p>

<p><b><i>Священик: </i></b>Слава тобі, що Світло нам показав!</p>

<p><b><i>Люди:</i></b>Слава во вишніх Богу,* і на землі мир,* в людях благовоління.</p>

<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>

<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>

<p>Господи, Боже, Агнче Божий, Сину Отця,* що береш гріхи світу, помилуй нас.</p>

<p>Ти, що береш гріхи світу,* прийми нашу молитву.</p>

<p>Ти, що сидиш по правиці Отця,* помилуй нас.</p>

<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>

<p>Щодня буду тебе благословити* і хвалити ім’я твоє на віки вічні.</p>

<p>Сподоби, Господи, сьогодні* без гріха зберегтися нам.</p>

<p>Благословенний ти, Господи, Боже отців наших,* і хвальне, і прославлене ім’я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, ти був нам пристановищем* по всі роди.</p>

<p>Молюсь: Господи, змилуйся надо мною,* вилікуй мою душу, бо гріх мій – перед тобою.</p>

<p>Господи, до тебе я прибігаю,* навчи мене творити твою волю, бо ти Бог мій.</p>

<p>Бо в тебе є джерело життя,* у твоїм світлі побачимо світло.</p>

<p>Добавляй ласку тим,* що визнають тебе.</p>

<p><i>Коли співці прийдуть на кінець славослов’я, священик бере Євангелію з трапези, подає дияконові і попереджуваний свічконосцями творить вхід, як на Літургії. Ставши перед Божим Гробом, очікує закінчення трисвятого і стихири </i>Прийдіте<i>... Тоді диякон ставить святе Євангеліє на аналой, обернений до людей.</i></p>

<p>Святий Боже, святий Кріпкий, святий Безсмертний, помилуй нас. <i>(З р.)</i></p>

<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>

<p>Святий безсмертний, помилуй нас.</p>

<p>Святий Боже, святий Кріпкий, святий Безсмертний, помилуй нас.</p>

<p><i>Стихира (гл. 5): </i>Прийдіте, вшануймо незабутнього Йосифа,* що вночі прийшов до Пилата і Життя всіх випросив:* дай мені цього безпритульного, що не мав де голови прихилити.* Дай мені цього приходня, що його учень лукавий видав на смерть.* Дай мені цього чужинця,* за яким, ридаючи, голосила його Мати, бачивши на хресті розп’ятого,* і по-материнському промовляла:* Ой, жалю, Дитино моя!* Ой, горе, світло моє, і улюблене серце моє!* Симеоном бо провіщене у святині, сьогодні справдилося:* моє серце мечем пробите.* Ти ж на радість свого воскресіння поверни мій плач.* Поклоняємось страстям твоїм, Христе!* Поклоняємось страстям твоїм, Христе!* Поклоняємось страстям твоїм, Христе,* і святому воскресінню!</p>

<p><i>По закінченні стихири диякон виголошує:</i></p>

<p><b><i>Диякон: </i></b>Будьмо уважні.</p>

<p><b><i>Священик: </i></b>Мир всім.</p>

<p><b><i>Диякон: </i></b>Премудрість, будьмо уважні.</p>

<p><i>Далі співаються ці тропарі:</i></p>

<p><i>(гл. 2, самоподібний): </i>Благообразний Йосиф, з дерева знявши пречисте тіло твоє,* плащаницею чистою обвив,* і пахощами в гробі новім, покривши, положив.</p>

<p><i>І відразу (гл. 2): </i>Ти, що держиш кінці світу, Христе,* зволив гробові задержати себе,* щоб від пекельної загибелі визволити людей,* і воскрес, ожививши нас, як Бог безсмертний.</p>

<p><b><i>Диякон: </i></b>Будьмо уважні.</p>

<p><b><i>Священик: </i></b>Мир всім.</p>

<p><b><i>Диякон: </i></b>Премудрість, будьмо уважні</p>

<p><i>Прокімен (гл. 4): </i>Воскресни, Господи, поможи нам* і визволь нас імени твого ради.</p>

<p><i>Стих: </i><b>Боже, нашими вухами ми чули і батьки наші оповіли нам.</b></p>

<p><b><i>Диякон: </i></b>Премудрість.</p>

<p><b><i>Чтець: </i>3 книги пророка Єзекеїла читання.</b></p>

<p><b><i>Диякон: </i></b>Будьмо уважні.</p>

<p><b><i>Чтець: </i></b>Рука Господня була на мені, і вивів мене Господь у дусі й поклав мене серед долини; долина ж та була повна костей. Обвів він мене навкруги них, а було їх дуже багато по долині, і всі вони були присухі. І промовив до мене: «Сину чоловічий! Чи оживуть ці кості?» Я відповів: «Господи Боже, ти знаєш». Тоді сказав до мене: «Проречи над цими кістками й скажи до них: Ви, сухі кістки, слухайте слово Господнє! Так говорить Господь Бог до цих костей: Ось я введу в вас дух, і ви знов оживете. Я обкладу вас жилами, ви поростете тілом, я вкрию вас шкірою, вкладу в вас дух і знову оживете, і зрозумієте, що я – Господь». Я прорік, як мені було наказано; і як я пророкував, виник шум, і ось настав рух, і кістка до кістки стала наближатись. Глянув я – як ось на них жили, і поросли вони тілом, а зверху вкрила їх шкіра, та не було в них духу. І він сказав до мене: «Проречи до духа, проречи, сину чоловічий, і скажи до духа: Так говорить Господь Бог: Із чотирьох вітрів прийди, духу, та й дихни на цих повбиваних, щоб вони ожили». І я прорік, як він звелів мені; і ввійшов до них дух, і вони ожили та повставали на ноги – сила-силенна люду.</p>

<p>Тоді він сказав до мене: «Сину чоловічий! Оті кості – це все дім Ізраїля. Вони кажуть: Кості наші висхли, надія наша пропала, прийшов кінець нам! Тому пророкуй і скажи їм: Так говорить Господь Бог: Ось я відчиню гроби ваші, і виведу вас, мій народе, з гробів ваших, і приведу вас назад в Ізраїльську землю. І зрозумієте, що я – Господь, як відчиню ваші гроби та й виведу вас, мій народе, з гробів ваших, і дам вам дух мій, і ви знову оживете, і я розміщу вас на землі вашій, і зрозумієте, що я – Господь: Я сказав і зроблю це» – слово Господнє. <i>(Єзек. 37,1-14) </i></p>

<p><i>І відразу Прокімен:</i></p>

<p><i>Прокімен(гл. 7):</i><b></b>Воскресни, Господи, Боже мій, нехай піднесеться рука твоя; не забудь убогих твоїх ніколи.</p>

<p><i>Стих: </i><b>Хвалитиму тебе, Господи, всім серцем моїм, розповім чудеса твої.</b></p>

<p><b><i>Диякон: </i></b>Премудрість.</p>

<p><b><i>Чтець: </i>До Коринтян першого послання святого апостола Павла читання.</b></p>

<p><b><i>Диякон: </i></b>Будьмо уважні.</p>

<p><b><i>Чтець: </i></b>Браття! Не добра ваша хвальба! Хіба не знаєте, що трохи закваски заквашує усе тісто? Усуньте стару закваску, щоб ви були новим тістом, так, як ви і є прісні, бо Пасха наша, Христос, принесений у жертву. Отож святкуймо не у старій заквасці, ані у заквасці злоби і лукавства, а в опрісноках чесноти і правди.</p>

<p>Христос нас викупив від прокляття закону, ставши за нас прокляттям, бо написано: «Проклят усякий, хто висить на дереві», – щоб благословення Авраама перейшло в Ісусі Христі на поган і щоб ми вірою прийняли обіцяного Духа. <i>(І Кор. 5,6-8; Гал.3, 13-14)</i></p>

<p><b>Алилуя </b><i>(Пс. 67, гл.5)</i></p>

<p><i>Стих: </i><b>Нехай воскресне Бог, і розбіжаться вороги його, і хай тікають від лиця його ті, що ненавидять його</b></p>

<p><i>Стих: </i><b>Як</b> <b>щезає дим, хай вони щезнуть, як від вогню топиться віск.</b></p>

<p><i>Стих: </i><b>Так нехай погибнуть грішники від лиця Божого, а праведники хай звеселяться.</b></p>

<p><i>Під час Алилуя диякон кадить Божий Гріб, священика і людей. Опісля виголошує:</i></p>

<p><b><i>Диякон: </i></b>Премудрість прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Священик: </i></b>Від Матея святого Євангелія читання.</p>

<p><b><i>Люди: </i>Слава страстям твоїм, Господи, </b><i>(великий поклін)</i></p>

<p><b><i>Диякон: </i></b>Будьмо уважні.</p>

<p><i>Священик читає Євангеліє:</i></p>

<p>На другий день, що після п’ятниці, зібралися первосвященики й фарисеї до Пилата й кажуть: «Ми пригадали собі, пане, що той обманник ще за життя був сказав: Я по трьох днях воскресну. Звели, отже, щоб гробниця була добре забезпечена аж по третій день, щоб часом не прийшли його учні та не вкрали його й не сказали людям: Він воскрес із мертвих! І буде ця остання омана гірша за першу.» Пилат каже до них: «Маєте сторожу, ідіть і забезпечте, як знаєте.» Вони пішли й забезпечили гробницю, запечатавши камінь, і поставили сторожу. <i>(Мт. 27,62-66)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін) </i></p>

<p><i>Ієрей, закривши і поцілувавши святе Євангеліє, залишає його на аналої.</i></p>

<p><i>Диякон виголошує єктенію:</i></p>

<p><b>Єктенія усильного благання</b></p>

<p><b><i>Диякон: </i></b>Помилуй нас, Боже, по великій милості твоїй, молимось тобі, вислухай і помилуй.</p>

<p><b><i>Люди, </i></b><i>на кожне прошення: </i><b>Господи, помилуй. </b><i>(З р.)</i></p>

<p>Ще молимось за святішого вселенського Архиєрея нашого <i>(ім’я)</i>, папу Римського, і за блаженнішого Патріарха нашого <i>(ім’я)</i>, і за преосвященнішого Архиєпископа нашого кир <i>(ім’я)</i>, боголюбивого Єпископа нашого кир <i>(ім’я)</i>, за тих, що служать і послужили у святім храмі цім, і за отців наших духовних, і всіх у Христі братію нашу.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><b><i>Священик: </i></b>Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Прохальна єктенія</b></p>

<p><b><i>Диякон: </i></b>Сповнім ранішню молитву нашу Господеві.</p>

<p><b><i>Люди, </i></b><i>на кожне прошення: </i><b>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p>Дня всього звершеного, святого, мирного й безгрішного у Господа просім.</p>

<p><b><i>Люди,</i></b><i> на кожне прошення: </i><b>Подай, Господи.</b></p>

<p><b><i>Диякон: </i></b>Ангела миру, вірного наставника, охоронця душ і тіл наших у Господа просім.</p>

<p>Прощення й відпущення гріхів і прогрішень наших у Господа просім.</p>

<p>Доброго й пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими, пом’янувши самі себе і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти благий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Голови ваші Господеві приклоніть.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі і тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили, добровільно чи не добровільно, як добрий і чоловіколюбний Бог, прости і даруй нам земні й небесні добра твої:</p>

<p>Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><b><i>Люди:</i></b><b>Амінь.</b></p>

<p><b>Великий відпуст</b></p>

<p><b><i>Диякон:</i></b>Премудрість.</p>

<p><b><i>Люди:</i></b><b>Благослови.</b></p>

<p><b><i>Священик:</i></b>Благословенний Христос, Бог наш, завжди, нині і повсякчас, і на віки вічні.</p>

<p><b><i>Люди:</i></b><b>Амінь. Утверди Боже, святу православну віру на віки вічні.</b></p>

<p><b><i>Диякон:</i></b>Пресвята Богородице, спаси нас.</p>

<p><b><i>Люди:</i></b><b>Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</b></p>

<p><b><i>Священик:</i></b>Слава тобі, Христе Боже, надіє наша, слава тобі.</p>

<p><b><i>Люди: </i>Слава Отцю, і Сину, і Святому Духові, і нині, і повсякчас, і на віки вічні. Амінь. Господи, помилуй.</b> <i>(З р.) </i><b>Благослови.</b></p>

<p><b><i>Священик:</i></b>Христос, істинний Бог наш, що задля нас людей і нашого ради спасення волею плоттю положився у гробі і зійшов на ад, молитвами пречистої своєї Матері і всіх святих, помилує і спасе нас, як благий і чоловіколюбець.</p>

<p><b><i>Люди: Амінь.</i></b></p>

<p><i>Після співається тропар (гл. 2): </i>Благообразний Йосиф, з дерева знявши пречисте тіло твоє,* плащаницею чистою обвив,* і пахощами в гробі новім, покривши, положив, <i>(тричі з поклонами).</i></p>

<p><i>Тоді диякон, узявши Євангелію, з єреєм входить до святилища, кладе її на престіл, зачиняє святі двері, засуває катапетасму.</i></p>

