<p><b>Велика п’ятниця </b>
<p>У цей день в Церкві згадуємо, що сталося щось неймовірне в історії людства! Бог, який своєю великою любов’ю кличе людину до буття, віддає свого Сина за кожного з нас, за все людство. Але людство розпинає Творця життя! 
<p>Однак у цей день також дарується спасення для людини. Бо саме на Хресті Господь дає нам вічне життя, робить нас учасниками вічного життя через свою смерть. Відтак Хрест – це знак нашої перемоги. Ми багато де, окрім церкви, можемо побачити хрести, як також носимо хрестик на собі, але часто не вдумуємося, не замислюємося, чим для нас є той Хрест. 
<p>Поставмо перед свої очі хрест і вдивляймося у розп’яття. Людина розпинає Бога… Гріхи кожного з нас ранять, розпинають Бога. Хрест, на який я споглядаю, – це місце мого спасення, моя батьківщина – там дароване мені життя вічне. Тому диявол так боїться Хреста, навіть знаку хреста, бо це знак Божої перемоги, знак того, що диявол уже переможений.<b> Вдивляймося в це знаряддя, на якому Господь страждав, аби зробити нас учасниками життя вічного. </b>
<p><b>Преосв. Венедикт, єпископ Львівський</b>