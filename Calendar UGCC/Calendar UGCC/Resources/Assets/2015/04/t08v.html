<p>Велика середа.</p>

<p>Собор архангела Гавриїла.</p>

<h2 align="center" >ВЕЧІРНЯ З ЛІТУРГІЄЮ СВ.ІВАНА ЗОЛОТОУСТОГО</h2>

<p><i>Ієрей з дияконом одягнені у ризи поклоняються перед святою трапезою тричі, кажучи тільки:</i> <b>Боже, ми́лостивий будь мені грішному.</b> <i>І цілують святе Євангеліє, святу трапезу і напрестільний хрест. А диякон виходить і, ставши на звичайнім місці, виголошує:</i></p>

<p><b>Благослови, владико.</b></p>

<p><i>Ієрей, стоячи перед святою трапезою у святилищі, голосно мовить:</i></p>

<p><b>Благослове́нне Ца́рство Отця́, і Си́на, і Свято́го Ду́ха, ни́ні і повсякчас, і на віки віків.</b></p>

<p><i>Вірні:</i> Амінь.</p>

<p>Прийдіте, поклонімся* Цареві нашому Богу.</p>

<p>Прийдіте, поклонімся* Христові, Цареві нашому Богу.</p>

<p>Прийдіте, поклонімся і припадім* до самого Господа Ісуса Христа, Царя і Бога нашого.</p>

<p><b><b>Псалом 103</b></b></p>

<p>Благослови, душе моя, Господа!* Господи, Боже мій, ти вельми великий!</p>

<p>Ти одягнувся величчю і красою,* ти світлом, наче ризою, покрився.</p>

<p>Ти розіп'яв, неначе намет, небо,* ти збудував твої горниці у водах.</p>

<p>Із хмар собі робиш колісницю,* ходиш на крилах вітру.</p>

<p>Вітри своїми посланцями учиняєш,* полум'я вогненне − слугами своїми.</p>

<p>Ти заснував землю на її підвалинах,* не захитається по віки вічні.</p>

<p>Безоднею, немов одежею, покрив її,* понад горами стали води.</p>

<p>Перед погрозою твоєю вони тікали,* перед голосом грому твого тремтіли.</p>

<p>Підвелися гори, зійшли долини до місця,* що ти їм призначив.</p>

<p>Поставив їм границю, якої не перейдуть,* щоб знову покрити землю.</p>

<p>Джерела посилаєш у ріки,* які течуть проміж горами.</p>

<p>Усю звірину, що в полі, вони напувають,* дикі осли там гасять свою спрагу.</p>

<p>Над ними кублиться небесне птаство,* з-поміж гілляк дає свій голос.</p>

<p>Ти напуваєш гори з твоїх горниць,* земля насичується плодом діл твоїх.</p>

<p>Вирощуєш траву для скоту, зела – на вжиток людям,* щоб хліб із землі добували:</p>

<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>

<p>Насичуються дерева Господні,* кедри ливанські, що посадив їх.</p>

<p>На них гніздяться птиці;* бусли – на кипарисах їхнє житло.</p>

<p>Високі гори для оленів,* скелі − для зайців притулок.</p>

<p>Ти створив місяць, щоб значити пори;* сонце знає свій захід.</p>

<p>Наводиш темряву, і ніч надходить,* що в ній ворушаться усі звірі дібровні.</p>

<p>Левенята рикають за здобиччю своєю,* поживи від Бога для себе просять.</p>

<p>Ховаються, як тільки зійде сонце,* лягають у своїх норах.</p>

<p>Виходить чоловік до свого діла,* і до своєї праці аж до вечора.</p>

<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>

<p>Ось море велике, прешироке, * у ньому плазунів без ліку, звірів малих і великих.</p>

<p>Там кораблі проходять,* є і левіятан, якого ти створив, щоб ним бавитися.</p>

<p>Усі вони від тебе дожидають,* щоб дав їм у свій час поживу.</p>

<p>Коли даєш їм, вони її збирають,* як розтулюєш твою руку, вони насичуються благом.</p>

<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>

<p>Зішлеш свій дух, – вони оживають,* і ти відновлюєш лице землі.</p>

<p>Нехай слава Господня буде повіки,* нехай Господь радіє творами своїми.</p>

<p>Спогляне він на землю, і вона стрясається,* торкнеться гір, вони димують.</p>

<p>Я буду Господеві співати поки життя мого,* псалми співатиму, поки буду жити.</p>

<p>Нехай буде приємна йому моя пісня;* у Господі я веселитимусь.</p>

<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>

<p><b>Слава</b> Отцю, і Сину, і Святому Духові:</p>

<p><b>І нині</b> і повсякчас, і на віки вічні. Амінь.</p>

<p>Алилуя, алилуя, алилуя: Слава тобі, Боже! (<i>3 р</i>.).</p>

<p><b><b>Вечірні молитви</b></b></p>

<p><i>Під час 103-го псалма священик мовить перед св. дверми вечірні молитви. </i></p>

<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>

<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>

<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>

<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>

<p><i>Після псалма священик вертається і стає перед престолом, а диякон виходить перед св. двері і виголошує єктенію. Якщо нема диякона, священик сам виголошує єктенію перед св. дверми. Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми.</i></p>

<p><b><b>Єктенія</b></b></p>

<p>В мирі Господеві помолімся.</p>

<p><i>Вірні:</i> Господи, помилуй (<i>за кожним разом</i>).</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Після єктенії священик вертається до святилища і стає перед престолом, а диякон – праворуч нього.</i></p>

<p><b><b>Псалом 140</b></b></p>

<p><i>Вірні співають два перші стихи 140-го псалма, глас 1.</i></p>

<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>

<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p><b>Псалом 141</b></p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p><b><b>Стихири</b></b></p>

<p><i>Стих:</i> Виведи з в'язниці мою душу,* щоб дякувати імені твоєму.</p>

<p>(<i>г. 1</i>): Як увійдемо ми, недостойні, в осяйність твоїх святих?* Якщо й насмілимося ввійти у весільну світлицю,* то наша невесільна одежа нас обвинуватить,* і ми будемо викинені ангелами та зв'язані.* Очисти, Господи, наші душі з нечистоти* і спаси нас, Чоловіколюбче.</p>

<p><i>Стих:</i> Мене обступлять праведники,* бо ти добро мені вчиниш. </p>

<p>Як увійдемо ми, недостойні, в осяйність твоїх святих?* Якщо й насмілимося ввійти у весільну світлицю,* то наша невесільна одежа нас обвинуватить,* і ми будемо викинені ангелами та зв'язані.* Очисти, Господи, наші душі з нечистоти* і спаси нас, Чоловіколюбче.</p>

<p><b>Псалом 129</b></p>

<p><i>Стих:</i> З глибин взиваю до тебе, Господи,* Господи, почуй мій голос.</p>

<p>(<i>г. 2</i>): Душевним лінивством ми розіспалися, Жениху Христе,* і не набули запаленого світильника добродійности.* Ми уподібнилися до немудрих дів, забавляючись у час праці.* Не зачини, Владико, милосердя твоїх щедрот,* але розвій наш мрячний сон і підведи нас, Милостивий!* Упровадь нас з мудрими дівами у свою весільну світлицю,* де безустанно веселяться й співають чистим голосом:* Господи, слава тобі!</p>

<p><i>Стих:</i> Нехай будуть твої вуха уважні,* до голосу благання мого.</p>

<p>(<i>г. 4</i>): Ти чула, душе моя, про засуд того,* що заховав талант.* Не закопуй слова Божі, а проголошуй його чудеса,* щоб, помножуючи дари,* ти ввійшла у радість Господа твого.</p>

<p><i>Стих:</i> Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>

<p>(<i>г. 4</i>) Шостого місяця посланий був архангел до Діви Чистої* і мовив їй, щоб радувалася,* і благовістив їй, що від неї вийде Визволитель.* Вона ж, прийнявши це привітання, зачала тебе предвічного Бога,* що невимовно зволив стати людиною,* на спасіння душ наших.</p>

<p><i>Стих:</i> Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>

<p>Мову незнану почула Богородиця,* коли вирік до неї архангел слова благовіщення.* Вона зачала тебе, споконвічного Бога,* як тільки з вірою прийняла привітання.* Тому і ми, радіючи, кличемо до тебе:* Незмінний Боже, що з неї прийняв тіло,* подай мир світові, а душам нашим велику милість!</p>

<p><i>Стих:</i> Від ранньої сторожі до ночі* від ранньої сторожі нехай уповає Ізраїль на Господа.</p>

<p>Оце сьогодні нам Благовіщення:* Понад усяке розуміння Бог з'єднується з людиною!* Голос архангела проганяє сумнів,* бо Діва приймає радість,* земне стає небесним,* а світ звільнюється від прадавнього прокляття.* Тому нехай радіє створіння, співаючи пісню:* Творче і Спасителю наш, Господи, – слава тобі!</p>

<p><i>Стих:</i> Бо в Господа милість і відкуплення велике в нього;* він визволить Ізраїля від усього беззаконня його.</p>

<p>(<i>г. 1, подібний: Преславні мученики</i>): Великий Гавриїл, боговидець,* що приносить світло і спасіння,* бачить трисонячне сяйво* і, разом з небесними хорами, оспівує Божу величність!* Він молиться,* щоб дати душам нашим мир* і велику милість.</p>

<p><b>Псалом 116</b></p>

<p><i>Стих:</i> Хваліте Господа всі народи!* Прославляйте його всі люди!</p>

<p>Велика тайна, незнана раніше ангелам* і від віку бережена,* тобі одному, Гавриїле, була доручена,* а ти, прибувши до Назарету, переказив її єдиній Чистій.* Тому молися з нею, щоб дано нам мир* і велику милість.</p>

<p><i>Стих:</i> Велике бо до нас його милосердя, і вірність Господа повіки.</p>

<p>Ти, завжди повний світла,* вчиняєш бажання і виконуєш доручення Вседержителя,* начальнику ангелів, пречудний Гавриїле!* Спасай тих, що з любов'ю тебе вшановують,* просивши завжди,* щоб дати душам нашим мир* і велику милість,</p>

<p><b>Слава і нині</b> (<i>г. 6</i>): Посланий був з неба архангел Гавриїл* благовістити Діві про зачаття.* Коли він прибув до Назарету, міркував собі, подивляючи чудо:* Як же це народиться з Діви Бог неосяжний?* Той, хто має за престол небо, і за підніжок землю,* як він вміститься в лоні Діви?* Той, на кого шестикрилі і многоокі не можуть споглядати,* на одне слово зволив прийняти з неї тіло!* Це ж справжній Бог Слово!* Чому ж я стою і не кажу Діві:* Радуйся, благодатна, Господь з тобою!* Радуйся, чиста Діво; радуйся, Дівице непорочна!* Радуйся, Мати Життя, благословенний плід твого лона!</p>

<p><b><b><i>Вхід</i></b></b></p>

<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>

<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</i> „Господеві помолімся”, <i>а священик мовить потиху молитву входу:</i> Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. <i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>

<p><i>Диякон</i>: Премудрість! Прості!</p>

<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>

<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>

<p><i>Священик:</i> Мир всім.</p>

<p><i>Диякон:</i> Премудрість, будьмо уважні!</p>

<p><i>Вірні співають</i></p>

<p><b><b><i>Прокімен</i></b><i>:</i></b></p>

<p>Прокімен: <i>Псалом 131</i> (<i>г. 6</i>): Воскресни, Господи,* до твого відпочинку,* ти і кивот* твоєї святині.</p>

<p><i>Стих</i>: Згадай, Господи, Давида і всю його смиренність.</p>

<p><i>З книги Виходу читання: </i>Аж ось зійшла фараонова дочка скупатися в річці, слугині ж її ходили собі край берега річки; вгледіла вона кошичок в комишах і послала рабиню, щоб узяла його. Відчинила вона його, побачила дитинку, а ось воно хлоп'ятко плаче. Змилосердилася вона над ним і каже: "Це єврейська дитинка". Каже тоді його сестра дочці фараоновій: "Хочеш, побіжу й покличу тобі мамку з єврейок, щоб вигодувала тобі дитятко?" І відповіла їй фараонова дочка: "Побіжи!" Побігла дівчина й покликала матір дитинки. І каже їй фараонова дочка: "Візьми оце дитятко та вигодуй його мені, а я дам тобі за це заплату". Взяла жінка дитятко й вигодувала його. А як дитятко виросло, привела його до фараонової дочки, і він став їй за сина. І надала йому ім'я Мойсей, кажучи, з води, мовляв, витягла я його.<i> (2:5-10)</i></p>

<p>Прокімен: <i>Псалом 132</i> (<i>г. 4</i>): Глядіть, як добре і як любо,* коли брати живуть укупі!</p>

<p><i>Стих</i>: Немов на голові найліпше миро, що на бороду стікає, на бороду Арона.</p>

<p><i>З книги Йова читання: </i>І сталось однієї днини, як сини та дочки його їли й пили вино в домі старшого брата свого, прийшов посланець до Іова й мовив: «Воли були у плузі, а ослиці паслись поблизу них; аж ось кинулись на них савеї і позаймали їх, а слуг мечем повитинали. І врятувавсь лиш я один, щоб сповістити тобі це». Ще говорив він, аж ось приходить другий та й каже: «Божий вогонь упав із неба і спалив овець і чабанів, пожер їх. І врятувавсь лиш я один, щоб сповістити тобі це». Ще говорив цей, аж надходить інший та й каже: «Халдеї, згуртувавши три ватаги, напали на верблюдів та й позаймали їх, а слуг мечем повитинали. І врятувавсь лиш я один, щоб сповістити тобі це». Ще говорив цей, аж приходить інший та й каже: «Сини твої та дочки трапезували й пили вино в домі свого старшого брата, аж сильний вітер подув з пустині, напер на чотири вугли дому, і дім завалився на дітей, і вони загинули. І врятувавсь лиш я один, щоб сповістити тобі це». Устав Іов, роздер на собі одежу, обстриг волосся, упав до землі, поклонивсь і мовив: «Нагим вийшов я з материнської утроби, нагим і повернусь туди. Господь дав, Господь і взяв. Нехай ім'я Господнє буде благословенне!» У всьому тому не согрішив Іов і не сказав нічого нерозважливого проти Бога. <i>(1:13-22)</i></p>

<p>Тоді диякон:</p>

<p>Ще і ще в мирі Господеві помолімся.</p>

<p>Хор: Господи, помилуй.</p>

<p>Заступи, спаси, помилуй і охорони нас, Боже, Твоєю благодаттю.</p>

<p>Хор: Господи, помилуй.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p>Хор: Тобі, Господи.</p>

<p><i>Молитва Трисвятої пісні:</i> Боже святий, що в святих перебуваєш, Тебе трисвятим голосом серафими оспівують і херувими славословлять, і всі небесні сили Тобі поклоняються. Ти з небуття в буття привів усе, створив людину на Твій образ і подобу, і всякими дарами її прикрасив. Ти даєш тому, хто просить, премудрість і розум, і не погорджуєш грішником, а встановлюєш покаяння на спасіння. Ти сподобив нас, смиренних і недостойних слуг Твоїх, і в оцю хвилину стати перед славою святого Твого жертовника і належне Тобі поклоніння і славослов’я приносити.</p>

<p>Сам, Владико, прийми і з уст нас грішних трисвяту пісню і відвідай нас милістю Своєю. Прости нам усяке прогрішення, добровільне і недобровільне, освяти наші душі й тіла, і дай нам побожно служити Тобі всі дні життя нашого, молитвами святої Богородиці і всіх святих, що від віку Тобі угодні були,</p>

<p>Коли ж співці прийдуть на останній тропар, диякон мовить до ієрея, склонивши голову і тримаючи в руці трьома пальцями орар:</p>

<p>Благослови, владико, час Трисвятого.</p>

<p>А ієрей, знаменуючи його, виголошує:</p>

<p>бо Ти святий єси, Боже наш, і Тобі славу возсилаємо, Отцю, і Сину, і Святому Духові, нині і повсякчас.</p>

<p>А диякон приходить ближче святих дверей і, вказуючи орарем, мовить голосно до тих, що стоять у храмі:</p>

<p>І на віки вічні.</p>

<p>Хор: Амінь.</p>

<p>Коли співається Трисвяте,* мовлять і самі, ієрей і диякон, Трисвяте, при чому творять три поклони перед святою трапезою.</p>

<p>Тоді каже диякон до ієрея:</p>

<p>Повели, владико.</p>

<p>І відходять до горного місця, а ієрей, відходячи, мовить:</p>

<p>Благословенний, хто йде в ім’я Господнє.</p>

<p>Диякон: Благослови, владико, горне сидіння.</p>

<p>Ієрей: Благословенний Ти на престолі слави царства Твого, що сидиш на херувимах, завжди, нині і повсякчас, і на віки вічні.</p>

<p>Відомо, що ієреєві не годиться виходити на горне місце, ані сидіти на ньому, <br />
але сидіти на боці горного сидіння, з південної сторони.</p>

<p>По закінченні Трисвятого диякон приходить перед святі двері і мовить:</p>

<p>Будьмо уважні.</p>

<p>Ієрей виголошує: Мир всім.</p>

<p>І знову диякон: Премудрість, будьмо уважні.</p>

<p>І співці – прокімен, Псалом Давидів.</p>

<p><i>Прокімен, глас 4:</i> Благовістіть день у день спасення Бога нашого <i>(Пс. 95,2).</i></p>

<p>Стих: Заспівайте Господеві пісню нову, заспівайте Господеві, вся земли (Пс. 95,1).</p>

<p>Потім диякон: Премудрість.</p>

<p>А читець – надпис Апостола:</p>

<p><i>Апостол: до Євреїв 2,11-18.</i></p>

<p>І знову диякон: Будьмо уважні.</p>

<p>Коли ж скінчиться Апостол, мовить ієрей:</p>

<p>Мир Тобі.</p>

<p>Диякон: Премудрість, будьмо уважні.</p>

<p>Хор: <i>Алилуя, глас 1:</i> </p>

<p>Зійде, як дощ на руно, і як капля, що капле на землю <i>(Пс. 71,6).</i></p>

<p><i>Стих:</i> Буде ім’я Його благословенне на віки, перед сонцем перебуває ім’я Його <i>(Пс. 71,17).</i></p>

<p>Коли співають Алилуя, диякон бере кадильницю і ладан, приходить до ієрея і, прийнявши від нього благословення, кадить святу трапезу навкруги, ввесь вівтар і ієрея.</p>

<p>А ієрей, стоячи перед святою трапезою, мовить цю молитву:</p>

<p>Молитва перед Євангелієм</p>

<p>Засвіти в серцях наших, чоловіколюбче Владико, нетлінне світло Твого богопізнання і відкрий очі нашого ума, щоб ми розуміли Твої євангельські проповідування. Вклади в нас і страх блаженних Твоїх заповідей, щоб ми, перемігши всі тілесні похоті, провадили духовне життя, думаючи і діючи все, що угодне Тобі, бо Ти є просвічення душ і тіл наших, Христе Боже, і Тобі славу віддаємо з безначальним Твоїм Отцем, і пресвятим і благим і животворчим Твоїм Духом, нині і повсякчас, і на віки вічні. Амінь.</p>

<p>Диякон, відставивши кадильницю на звичайне місце, приходить до ієрея, склонює перед ним свою голову, тримаючи орар крайніми пальцями і показуючи на святу Євангелію, і мовить:</p>

<p>Благослови, владико, благовістителя святого апостола і євангелиста <i>ім’я.</i></p>

<p>Ієрей, знаменуючи його, виголошує:</p>

<p>Бог, молитвами святого, славного, всехвального апостола і євангелиста <i>ім’я</i>, нехай дасть тобі слово благовістити силою великою для сповнення Євангелія возлюбленного Сина Свого, Господа нашого Ісуса Христа.</p>

<p>І подає йому святу Євангелію.</p>

<p>А диякон, сказавши: Амінь, і поклонившися святій Євангелії, бере її і, вийшовши святими дверми, йде за свіченосцями, приходить і стає на амвоні або на іншому означеному місці.</p>

<p>Ієрей, стоячи перед святою трапезою і дивлячись на захід, виголошує:</p>

<p>Премудрість, прості, вислухаймо святого Євангелія.</p>

<p>Також: Мир всім.</p>

<p>Хор: І духові твоєму.</p>

<p>Диякон: Від Луки святого Євангелія читання.</p>

<p><i>Євангеліє: Луки 1,24-38.</i></p>

<p>Хор: Слава Тобі, Господи, слава Тобі.</p>

<p>Ієрей: Будьмо уважні.</p>

<p>Якщо є два диякони, то один нехай говорить:</p>

<p>Премудрість, прості...</p>

<p>Також і:</p>

<p>Будьмо уважні.</p>

<p>По закінченні Євангелія ієрей каже:</p>

<p>Мир тобі, що благовістуєш.</p>

<p>Хор: Слава Тобі, Господи, слава Тобі.</p>

<p>І диякон відходить аж до святих дверей і віддає святу Євангелію ієреєві; <br />
і знову закриваються святі двері. Диякон, ставши на звичайному місці, починає так:</p>

<p>Промовмо всі з усієї душі і з усієї мислі нашої, промовмо.</p>

<p>Хор: Господи, помилуй.</p>

<p>Господи вседержителю, Боже отців наших, молимось Тобі, вислухай і помилуй.</p>

<p>Хор: Господи, помилуй.</p>

<p>Помилуй нас, Боже, з великої милости Твоєї, молимось Тобі, вислухай і помилуй.</p>

<p>Хор: Господи, помилуй. <i>Тричі.</i></p>

<p>Молитва посиленого благання:</p>

<p>Господи Боже наш, усильне це моління прийми від слуг Твоїх і помилуй нас з великої милости Твоєї, і щедроти Твої зішли на нас і на всіх людей Твоїх, що очікують від Тебе багатої милости,</p>

<p>В парафіяльних храмах:</p>

<p>Ще молимось за святішого вселенського Архиєрея нашого <i>ім’я,</i> Папу Римського, і за блаженнішого верховного Архиєпископа нашого Кир <i>ім’я,</i> і за преосвященнішого Митрополита нашого Кир <i>ім’я,</i> і за боголюбивого Єпископа нашого Кир <i>ім’я,</i> за тих, що служать і послужили у святому храмі цьому, і за отців наших духовних, і всіх у Христі братів наших.</p>

<p>Хор: Господи, помилуй. <i>Тричі.</i></p>

<p>В монастирях:</p>

<p>Ще молимось за святішого вселенського Архиєрея нашого <i>ім’я,</i> Папу Римського, і за блаженнішого верховного Архиєпископа нашого Кир <i>ім’я,</i> і за преосвященнішого Митрополита нашого Кир <i>ім’я, </i>і за боголюбивого Єпископа нашого Кир <i>ім’я,</i> і за всечесніших отців наших: Протоархимандрита <i>ім’я,</i> Архимандрита <i>ім’я,</i> Протоігумена <i>ім’я,</i> й Ігумена <i>ім’я,</i> за тих, що служать і послужили в святій обителі цій, і за отців наших духовних, і всіх у Христі братів наших.</p>

<p>Хор: Господи, помилуй. <i>Тричі.</i></p>

<p>Ще молимось за Богобережений народ наш, за правління і за все військо.</p>

<p>Хор: Господи, помилуй. <i>Тричі.</i></p>

<p>Тут додається єктенія про окреме прохання.</p>

<p>Ще молимось за тут присутніх людей, що очікують від Тебе великої і багатої милости, за тих, що творять нам милостиню, і за всіх православних християн.</p>

<p>Хор: Господи, помилуй. <i>Тричі.</i></p>

<p>Виголошення:</p>

<p>бо милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p>Хор: Амінь.</p>

<p>Тільки вірні, ще і ще в мирі Господеві помолімся.</p>

<p>Хор: Господи, помилуй.</p>

<p>Молитва вірних перша </p>

<p>Дякуємо Тобі, Господи Боже сил, що сподобив нас і нині стати перед святим Твоїм жертовником і припасти до щедрот Твоїх за наші гріхи і за людські невідання.</p>

<p>Прийми, Боже, моління наше, вчини нас достойними бути, щоб приносити Тобі моління і мольби і жертви безкровні за всіх людей Твоїх; і нас, яких Ти поставив на цю службу Твою, учини здатними, силою Духа Святого Твого, неосудно і непорочно, в чистому свідченні сумління нашого призивати Тебе в кожному часі і на всякому місці, щоб, вислухавши нас, Ти був милостивий нам у щедрості Своєї ласки,</p>

<p>Заступи, спаси, помилуй і охорони нас, Боже, Твоєю благодаттю.</p>

<p>Хор: Господи, помилуй.</p>

<p>Диякон: Премудрість.</p>

<p>Виголошення:</p>

<p>бо Тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p>Хор: Амінь.</p>

<p>Диякон: Ще і ще в мирі Господеві помолімся.</p>

<p>Хор: Господи, помилуй.</p>

<p>Молитви вірних друга</p>

<p>Знову і багато разів припадаємо до Тебе і Тобі молимось, благий і чоловіколюбче, щоб Ти, зглянувшись на моління наше, очистив наші душі і тіла від усякої скверни тіла і духа, і дав нам неповинно і неосудно стояти перед святим Твоїм жертовником.</p>

<p>Даруй же, Боже, і тим, що моляться з нами, успіх в житті й вірі, і в духовному розумінні; дай їм, що завжди зо страхом і любов’ю Тобі служать, неповинно і неосудно <br />
причаститися святих Твоїх Таїн і небесного Твого царства сподобитися,</p>

<p>Заступи, спаси, помилуй і охорони нас, Боже, Твоєю благодаттю.</p>

<p>Хор: Господи, помилуй.</p>

<p>Диякон: Премудрість.</p>

<p>Диякон входить північними дверми.</p>

<p>Виголошення:</p>

<p>щоб під владою Твоєю завжди бережені, ми Тобі славу возсилали, Отцю, і Сину, і Святому Духові, нині і повсякчас, і на віки вічні.</p>

<p>Хор: Амінь.</p>

<p>І відкриваються святі двері. Тоді, під час співання херувимської пісні, <br />
диякон бере кадильницю і, поклавши ладану, приходить до ієрея і, прийнявши благословення від нього, кадить навкруги святу трапезу й увесь вівтар і іконостас, також ієрея, хор і людей; і мовить 50 (51) Псалом.</p>

<p>Ієрей мовить оцю молитву:</p>

<p>Ніхто не достойний із зв’язаних тілесними похотями і пристрастями приходити, або приближатися, або служити Тобі, Царю слави, бо служити Тобі – велике і страшне і самим небесним силам. Та, одначе, ради несказанного і безмірного Твого чоловіколюб’я, безперемінно і незмінно Ти став чоловіком і був єси нашим архиєреєм, і богослужбової цієї і безкровної жертви священнодійство передав Ти нам, як Владика всіх. Ти бо єдиний, Господи Боже наш, володієш небесними і земними. Тебе на престолі херувимському носять, Ти серафимів Господь і цар Ізраїлів, Ти єдиний святий і в святих спочиваєш.</p>

<p>Тебе, отже, молю єдиного благого і благоуважного: Споглянь на мене грішного і непотрібного слугу Твого й очисти мою душу і серце від сумління лукавого, і вчини мене здатним силою Святого Твого Духа, одягненого благодаттю священства, стати перед цією Твоєю святою трапезою і священнодіяти святе і пречисте Твоє тіло і чесну кров. Бо до Тебе приходжу і, схиливши мою шию, молюся Тобі, щоб Ти не відвернув лиця Твого від мене, ані не виключив мене з-поміж слуг Твоїх, але сподоби мене, щоб я, грішний і недостойний слуга Твій, приніс Тобі ці дари. Ти бо єси той, Хто приносить і Кого приносять, і Хто приймає і Кого роздають, Христе Боже наш, і Тобі славу віддаємо з безначальним Твоїм Отцем, і пресвятим і благим і животворчим Твоїм Духом, нині і повсякчас, і на віки вічні. Амінь.</p>

<p>Після молитви й кадження, ієрей і диякон, ставши перед святою трапезою, <br />
мовлять разом херувимську пісню тричі і по кожному закінченні поклоняються один раз.</p>

<p>Ми, херувимів тайно являючи і животворчій Тройці трисвятую пісню співаючи, всяку нині житейську відкладім печаль, щоб і Царя всіх ми прийняли, що Його в славі невидимо супроводять ангельські чини. Алилуя, алилуя, алилуя. <i>Тричі.</i></p>

<p>Тоді відходять до проскомидійника; попереду йде диякон, а ієрей кадить <br />
чесні дари, тихо молячись:</p>

<p>Боже, милостивий будь мені грішному.</p>

<p>Диякон мовить до ієрея:</p>

<p>Візьми, владико.</p>

<p>А ієрей, взявши воздух, кладе на ліве рам’я диякона,<br />
мовлячи:</p>

<p>Піднесіть руки ваші до святині і благословіть Господа.</p>

<p>Тоді бере святий дискос і ставить його на голову диякона з усякою увагою та побожністю, а диякон має також кадильницю на однім із пальців правої руки. А сам ієрей бере в руки святу чашу, і обидва виходять північними дверми, молячись; перед ними йдуть свіченосці.</p>

<p>Диякон виголошує:</p>

<p>Всіх вас, православних християн, нехай пом’яне Господь Бог у царстві Своїм завжди, нині і повсякчас, і на віки вічні.</p>

<p>Ієрей мовить:</p>

<p>Святішого вселенського Архиєрея нашого <i>ім’я,</i> Папу Римського, блаженнішого верховного Архиєпископа нашого Кир <i>ім’я,</i> преосвященнішого Митрополита нашого Кир <i>ім’я,</i> і боголюбивого Єпископа нашого Кир <i>ім’я</i> (<i>в монастирі:</i> всечеснішого отця нашого Протоархимандрита <i>ім’я,</i> Архимандрита <i>ім’я,</i> Протоігумена <i>ім’я,</i> Ігумена <i>ім’я</i>), і ввесь священичий, дияконський і монаший чин, Богобережений народ наш, правління і все військо, благородних і повсякчас згадуваних фундаторів і доброчинців святого храму цього (святої обителі цієї) і всіх вас, православних християн, нехай пом’яне Господь Бог у царстві Своїм завжди, нині і повсякчас, і на віки вічні,</p>

<p>Хор: Амінь. <i>І співає:</i></p>

<p>щоб і Царя всіх ми прийняли, що Його в славі невидимо супроводять ангельські чини.</p>

<p>Алилуя, алилуя, алилуя.</p>

<p>І, ввійшовши через святі двері, ієрей ставить святу чашу на святу трапезу, а святий дискос бере з голови диякона і ставить його також на святу трапезу: тоді знімає покровці з святого дискосу і святої чаші і кладе на одному боці святої трапези, а взявши з рам’я диякона воздух і покадивши, покриває ним чесні дари, мовлячи:</p>

<p>Благообразний Йосиф, знявши з хреста пречисте тіло Твоє, плащаницею чистою обвив і, пахощами покривши, у гріб новий положив.</p>

<p>І бере кадильницю з руки диякона, кадить чесні дари тричі і мовить:</p>

<p>Ущаслив, Господи, благоволінням Твоїм Сіон, і нехай відбудуються стіни єрусалимські. Тоді уподобаєш Собі жертву правди, приношення і всепалення, тоді покладуть на вівтар Твій тельців.</p>

<p>І, віддавши кадильницю, схиляє голову і мовить до диякона:</p>

<p>Пом’яни мене, брате і співслужителю.</p>

<p>А диякон до нього:</p>

<p>Нехай пом’яне Господь Бог священство твоє в царстві своїм.</p>

<p>Ієрей: Помолися за мене, співслужителю мій.</p>

<p>Тоді і диякон, вклонивши голову і тримаючи водночас орар трьома пальцями правої руки, мовить до ієрея:</p>

<p>Дух Святий найде на тебе, і сила Вишнього осінить тебе.</p>

<p>Ієрей: Той же Дух нехай співдіє з нами всі дні життя нашого.</p>

<p>І диякон до нього:</p>

<p>Пом’яни мене, владико святий.</p>

<p>Ієрей: Нехай пом’яне тебе Господь Бог у царстві Своїм завжди, нині і повсякчас, і на віки вічні.</p>

<p>Диякон: Амінь.</p>

<p>І, поклонившись ієреєві, виходить північними дверми, стає на звичайнім місці й мовить:</p>

<p>Сповнім молитву нашу Господеві.</p>

<p>Хор: Господи, помилуй.</p>

<p>За принесені чесні дари, Господеві помолімся.</p>

<p>Хор: Господи, помилуй.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>Хор: Господи, помилуй.</p>

<p>Щоб визволитися нам від усякої скорби, гніву й нужди, Господеві помолімся.</p>

<p>Хор: Господи, помилуй.</p>

<p>Молитва приношення, після поставлення божественних дарів на святій трапезі </p>

<p>Господи Боже вседержителю, єдиний святий, Ти приймаєш жертву хваління від тих, що призивають Тебе всім серцем, прийми моління і нас грішних, і принеси до святого Твого жертовника, і вчини нас здатними приносити Тобі дари і жертви духовні за наші гріхи і людські невідання, і сподоби нас знайти благодать перед Тобою, щоб була Тобі приємна жертва наша та щоб вселився Дух благодаті Твоєї благий у нас, і на цих дарах, що перед нами, і на всіх людях Твоїх,</p>

<p>Виголошення:</p>

<p>щедротами єдинородного Сина Твого, що з Ним благословенний єси, з пресвятим і благим і животворчим Твоїм Духом, нині і повсякчас, і на віки вічні.</p>

<p>Хор: Амінь.</p>

<p>Ієрей: Мир всім.</p>

<p>Хор: І духові твоєму.</p>

<p>Диякон: Возлюбім один одного, щоб однодумно визнавати.</p>

<p>Хор: Отця, і Сина, і Святого Духа, Тройцю єдиносущну і нероздільну.</p>

<p>А ієрей поклоняється тричі, <br />
мовлячи тихо:</p>

<p>Возлюблю Тебе, Господи, кріпосте моя; Господь твердиня моя і захист мій. <i>Тричі.</i></p>

<p>І цілує чесні дари так, як вони є накриті, спершу поверх святого дискоса, потім поверх святої чаші і край святої трапези перед собою. Якщо є два ієреї або більше, то всі вони цілують чесні дари, і один одного в рамена.</p>

<p>А настоятель каже:</p>

<p>Христос посеред нас.</p>

<p>А той, хто цілував, відповідає:</p>

<p>І є, і буде.</p>

<p>Також і диякони, як є два, цілують кожний свій орар, де є знак хреста, і один одного в рамена, мовлячи те саме, що і священики. Подібно ж і диякон, стоячи на своєму місці, поклоняється тричі, і цілує свій орар, де є знак хреста, і так виголошує:</p>

<p>Двері, двері, в премудрості будьмо уважні.</p>

<p>Ієрей підносить воздух і тримає над святими дарами. Якщо є більше священиків, що служать, тоді й вони підносять святий воздух і тримають його над святими дарами, потрясаючи, і тихо мовлять з людьми символ віри:</p>

<p>Вірую в єдиного Бога Отця, вседержителя, творця неба і землі, і всього видимого і невидимого. І в єдиного Господа Ісуса Христа, Сина Божого, єдинородного, від Отця родженого перед усіма віками. Світло від світла, Бога істинного від Бога істинного, родженого, несотвореного, єдиносущного з Отцем, що через Нього все сталося. Він задля нас людей і нашого ради спасіння зійшов із небес, і воплотився з Духа Святого і Марії Діви, і став чоловіком. І був розп’ятий за нас за Понтія Пилата, і страждав, і був похований. І воскрес у третій день, згідно з Писанням. І вознісся на небо, і сидить праворуч Отця. І вдруге прийде зі славою судити живих і мертвих, а Його царству не буде кінця. І в Духа Святого, Господа животворного, що від Отця [і Сина] ісходить, що з Отцем і Сином рівнопоклоняємий і рівнославимий, що говорив через пророків. В єдину, святу, соборну й апостольську Церкву. Ісповідую одне хрищення на відпущення гріхів. Очікую воскресіння мертвих і життя майбутнього віку. Амінь.</p>

<p>Диякон: Станьмо гідно, станьмо зі страхом, будьмо уважні, щоб святе возношення в мирі приносити.</p>

<p>Хор: Милість миру, жертву хваління.</p>

<p>Ієрей, взявши воздух з чесних дарів, цілує його і кладе на відповідне місце, мовлячи:</p>

<p>Благодать Господа нашого Ісуса Христа, і любов Бога і Отця, і причастя Святого Духа, нехай буде з усіма вами.</p>

<p>Хор: І з духом твоїм.</p>

<p>Ієрей, повернувшись до сходу</p>

<p>Вгору піднесім серця.</p>

<p>Хор: Піднесли до Господа.</p>

<p>Ієрей: Благодарім Господа.</p>

<p>Хор: Достойно і праведно є поклонятися Отцю, і Сину, і Святому Духові, Тройці єдиносущній і нероздільній.</p>

<p>А ієрей молиться:</p>

<p>Достойно і праведно Тебе оспівувати, Тебе благословити, Тебе хвалити, Тобі дякувати, Тобі поклонятися на всякому місці владицтва Твого. Ти бо єси Бог несказанний, незбагненний, невидимий, неосяжний, завжди сущий, і так само сущий, Ти, і єдинородний Твій Син, і Дух Твій Святий. Ти від небуття до буття нас привів, і коли ми відпали, Ти знову нас підняв і не перестав творити все, поки нас на небо не привів і майбутнє царство Твоє дарував. За все це дякуємо Тобі, і єдинородному Твоєму Синові, і Духові Твоєму Святому, за всі Твої добродійства, вчинені нам, які ми знаємо і яких не знаємо – явні і неявні. Дякуємо Тобі і за цю службу, яку Ти з рук наших зволив прийняти, хоч і стоять перед Тобою тисячі архангелів і десятки тисяч ангелів, херувими і серафими, шестикрилі, багатоокі, що високо ширяють, пернаті,</p>

<p>І диякон бере святу звізду зі святого дискосу, творить нею над дискосом знак хреста, цілує її і відкладає.</p>

<p>Виголошення:</p>

<p>переможну пісню співаючи, викликуючи, взиваючи і промовляючи:</p>

<p>Хор: Свят, свят, свят Господь Саваот, повне небо і земля слави Твоєї, осанна на висотах. Благословенний, хто йде в ім’я Господнє, осанна на висотах.</p>

<p>Тоді приходить диякон і стає по правому боці, і бере рипіду в руки і повіває спокійно з усією увагою і страхом поверх святих дарів, щоб не сіли мухи, ні щось подібне.</p>

<p>Ієрей молиться:</p>

<p>З цими блаженними силами, Владико чоловіколюбче, і ми кличемо і мовимо: Святий єси і пресвятий, Ти, і єдинородний Твій Син, і Дух Твій Святий; святий єси і пресвятий, і велична слава Твоя. Ти світ Твій так возлюбив, що і Сина Свого єдинородного дав, щоб усякий, хто вірує в Нього, не загинув, але мав життя вічне. Він, прийшовши і сповнивши ввесь задум щодо нас, в ночі, в яку Його видано, а радше Він сам Себе видав за життя світу, прийняв хліб у святі Свої, і пречисті, і непорочні руки, воздав хвалу і благословив <i>(і благословляє),</i> освятив, переломив, дав святим Своїм учням і апостолам, кажучи:</p>

<p>Виголошення:</p>

<p>Прийміть, їжте, це є тіло Моє, що за вас ламається на відпущення гріхів.</p>

<p>Ієрей разом з дияконом вклоняються низько.</p>

<p>Хор: Амінь.</p>

<p>А коли ієрей це мовить, диякон показує на святий дискос, тримаючи орар <br />
трьома пальцями правої руки. <br />
Ієрей тихо:</p>

<p>Так само і чашу</p>

<p>(і знову благословляє)</p>

<p>по вечері, кажучи:</p>

<p>Виголошення:</p>

<p>Пийте з неї всі, це є кров Моя Нового Завіту, що за вас і за багатьох проливається на відпущення гріхів.</p>

<p>І знову ієрей разом з дияконом поклоняються низько.</p>

<p>Хор: Амінь.</p>

<p>А якщо ієреї соборно служать божественну Літургію, всі разом і голосно виголошують слова Господні.</p>

<p>Ієрей молиться:</p>

<p>Тому-то й ми, споминаючи оцю спасенну заповідь і все, що ради <br />
нас сталося: хрест, гріб, триденне воскресіння, на небеса вознесіння, праворуч сидіння, другий і славний прихід,</p>

<p>Виголошення:</p>

<p>твоє від Твоїх Тобі приносимо, за всіх і за все.</p>

<p>Коли ж це мовиться, диякон, склавши руки навхрест і піднявши святий дискос і святу чашу, поклоняється побожно.</p>

<p>Хор: Тебе оспівуємо, Тебе благословимо, Тобі дякуємо, Господи, і молимось Тобі, Боже наш.</p>

<p>Ієрей молиться: Ще приносимо Тобі цю духовну і безкровну службу, і просимо, і молимо, і благаємо, зішли Духа Твого Святого на нас і на ці дари, що перед нами,</p>

<p>А диякон відкладає рипіду і підходить ближче до ієрея, і обидва тричі поклоняються перед святою трапезою.Тоді диякон, схиливши голову і показуючи орарем на святий хліб, мовить тихим голосом:</p>

<p>Благослови, владико, святий хліб.</p>

<p>А ієрей, нахилившись, знаменує святий хліб, кажучи:</p>

<p>і сотвори ото хліб цей чесним тілом Христа Твого;</p>

<p>Диякон: Амінь.</p>

<p>І знову диякон:</p>

<p>Благослови, владико, святу чашу.</p>

<p>А ієрей, благословляючи, мовить:</p>

<p>а те, що в чаші цій, чесною кров’ю Христа Твого,</p>

<p>Диякон: Амінь.</p>

<p>І знову диякон, показуючи на обидві святощі, мовить:</p>

<p>Благослови, владико, обидві.</p>

<p>Ієрей, благословляючи святощі, мовить:</p>

<p>перетворивши Духом Твоїм Святим,</p>

<p>Диякон: Амінь, амінь, амінь.</p>

<p>Диякон, схиливши голову перед ієреєм, вертається на те місце, де перед тим стояв.</p>

<p>Ієрей молиться:</p>

<p>щоб були причасникам на тверезість душі, на відпущення гріхів, на спільність зі Святим Твоїм Духом, на повноту царства небесного, на сміливість перед Тобою, не на суд і не в осудження.</p>

<p>Ще приносимо Тобі оцю духовну службу за спочилих у вірі праотців, отців, патріярхів, пророків, апостолів, проповідників, євангелистів, мучеників, ісповідників, посників і за всяку праведну душу, що у вірі спочила,</p>

<p>І, взявши кадило, ієрей виголошує:</p>

<p>особливо за пресвяту, пречисту, преблагословенну, славну Владичицю нашу Богородицю і приснодіву Марію;</p>

<p>І тричі кадить перед святою трапезою. Також диякон кадить святу трапезу навкруги і поминає, кого хоче, з померлих.</p>

<p>Хор співає: Благовісти, земле, велику радість; хваліть, небеса, Божу славу.</p>

<p><i>І ірмос, глас 4:</i> Як одушевленного Божого кивоту нехай ніяк не дотикається рука оскверненних. А уста вірних, голос ангела виспівуючи, Богородиці, невмовкаючи, з радістю нехай кличуть: Радуйся, Благодатна, Господь з Тобою.</p>

<p>А ієрей молиться:</p>

<p>за святого Йоана пророка, предтечу і христителя, за святих славних і всехвальних апостолів, за святого <i>ім’я,</i> що його пам’ять сьогодні вшановуємо, і за всіх святих Твоїх, молитвами їх навідай нас, Боже.</p>

<p>Пом’яни і всіх померлих в надії воскресіння життя вічного:</p>

<p>І поминає померлих поіменно, кого хоче.</p>

<p>і упокой їх там, де сяє світло лиця Твого.</p>

<p>Ще молимо Тебе, пом’яни, Господи, все єпископство православне, що право править слово Твоєї істини, все пресвітерство, в Христі дияконство і ввесь священичий чин.</p>

<p>Ще приносимо Тобі цю духовну службу за вселенну, за святу, католицьку й апостольську Церкву, за тих, що в чистоті і чесному житті перебувають, за Богобережений народ наш, правління і все військо. Дай їм, Господи, мирне царство, щоб і ми в спокою їх тихе і сумирне життя пожили в усякому благочесті і чистоті.</p>

<p>По відспіванні стиха ієрей виголошує:</p>

<p>Найперше пом’яни, Господи, святішого вселенського Архиєрея нашого <i>ім’я,</i> Папу Римського, блаженнішого верховного Архиєпископа нашого Кир <i>ім’я,</i> преосвященнішого Митрополита нашого Кир <i>ім’я,</i> і боголюбивого Єпископа нашого Кир <i>ім’я,</i> і даруй їх святим Твоїм церквам, щоб у мирі, цілі, чесні, здорові, довголітньо право правили слово Твоєї істини.</p>

<p>Диякон поминає живих.</p>

<p>Хор: І всіх і все.</p>

<p>Ієрей молиться:</p>

<p>Пом’яни, Господи, це місто, в якому живемо (<i>або:</i> село це, в якому живемо, <i>або:</i> обитель цю, в якій живемо), і всяке місто, і країну, і тих, що вірою живуть у них. Пом’яни, Господи, тих, що плавають і подорожують, недужих, страждаючих, полонених і спасіння їх. Пом’яни, Господи, тих, що дари приносять і добро творять у святих Твоїх церквах, і тих, що пам’ятають про вбогих, і на всіх нас милості Твої зішли.</p>

<p>І поминає поіменно живих, кого бажає.</p>

<p>Виголошення:</p>

<p>І дай нам єдиними устами і єдиним серцем славити й оспівувати пречесне і величне ім’я Твоє, Отця, і Сина, і Святого Духа, нині і повсякчас, і на віки вічні.</p>

<p>Хор: Амінь:</p>

<p>Ієрей, повернувшись до дверей, благословляє і виголошує:</p>

<p>І нехай будуть милості великого Бога і Спаса нашого Ісуса Христа з усіма вами.</p>

<p>Хор: І з духом твоїм.</p>

<p>Диякон, прийнявши благословення від ієрея, виходить і, ставши на звичайному місці, <br />
виголошує:</p>

<p>Всіх святих пом’янувши, ще і ще в мирі Господеві помолімся.</p>

<p>Хор: Господи, помилуй.</p>

<p>За принесені й освячені чесні дари, Господеві помолімся.</p>

<p>Хор: Господи, помилуй.</p>

<p>Щоб чоловіколюбець Бог наш, прийнявши їх у святий і наднебесний і духовний Свій жертовник, як приємний запах духовний, зіслав нам Божественну благодать і дар Святого Духа, помолімся.</p>

<p>Хор: Господи, помилуй.</p>

<p>Щоб визволитися нам від усякої скорби, гніву й нужди, Господеві помолімся.</p>

<p>Хор: Господи, помилуй.</p>

<p>Ієрей молиться</p>

<p>Тобі вручаємо все життя наше і надію, Владико чоловіколюбче, і просимо, і молимо, і благаємо: Сподоби нас причаститися небесних Твоїх і страшних Таїн, цієї святої і духовної трапези, з чистим сумлінням, на відпущення гріхів, на прощення прогрішень, на спільність зі Святим Духом, на спадкоємство царства небесного, на сміливість перед Тобою, не на суд або в осудження.</p>

<p>Диякон: Заступи, спаси, помилуй і охорони нас, Боже, Твоєю благодаттю.</p>

<p>Хор: Господи, помилуй.</p>

<p>Дня всього досконалого, святого, мирного і безгрішного у Господа просім.</p>

<p>Хор: Подай, Господи.</p>

<p>Ангела миру, вірного наставника, охоронця душ і тіл наших у Господа просім.</p>

<p>Хор: Подай, Господи.</p>

<p>Прощення і відпущення гріхів і прогрішень наших у Господа просім.</p>

<p>Хор: Подай, Господи.</p>

<p>Доброго і пожиточного для душ наших і миру для світу у Господа просім.</p>

<p>Хор: Подай, Господи.</p>

<p>Осталий час життя нашого в мирі й покаянні скінчити у Господа просім.</p>

<p>Хор: Подай, Господи.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Хор: Подай, Господи.</p>

<p>Єдність віри і причастя Святого Духа випросивши, самі себе, і один одного, і все життя наше Христу Богові віддаймо.</p>

<p>Хор: Тобі, Господи.</p>

<p>Ієрей виголошує:</p>

<p>І сподоби нас, Владико, зі сміливістю, неосудно сміти призивати Тебе, небесного Бога Отця, і мовити:</p>

<p>Хор: Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні, і прости нам провини наші, як і ми прощаємо винуватцям нашим, і не введи нас у спокусу, але визволи нас від лукавого,</p>

<p>Ієрей: бо Твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p>Хор: Амінь.</p>

<p>Ієрей: Мир всім.</p>

<p>Хор: І духові твоєму.</p>

<p>Диякон: Голови ваші перед Господом схиліть.</p>

<p>Хор: Тобі, Господи.</p>

<p>Ієрей молиться</p>

<p>Дякуємо Тобі, Царю невидимий, що незмірною Твоєю силою все утворив і багатством милости Твоєї від небуття до буття все привів.</p>

<p>Сам, Владико, споглянь з неба на тих, що схилили свої голови перед Тобою, бо не схилили перед тілом і кров’ю, але перед Тобою, страшним Богом. Ти, отже, Владико, оці дари всім нам на добро рівно подай, відповідно до потреби кожного: з плаваючими плавай, з подорожніми подорожуй, а недужих ізціли, лікарю душ і тіл,</p>

<p>Виголошення:</p>

<p>благодаттю і щедротами і чоловіколюб’ям єдинородного Сина Твого, з Яким Ти благословенний єси, з пресвятим і благим і животворчим Твоїм Духом, нині і повсякчас, і на віки вічні.</p>

<p>Хор: Амінь.</p>

<p>Ієрей молиться: Зглянься, Господи Ісусе Христе Боже наш, від святого житла Твого і від престолу слави царства Твого і прийди, щоб освятити нас, Ти, що вгорі з Отцем сидиш і тут з нами невидимо перебуваєш, і сподоби могутньою Твоєю рукою подати нам пречисте Твоє тіло і чесну кров, а через нас усім людям.</p>

<p>Коли священик проказує оцю молитву, диякон, стоячи перед святими дверми, <br />
опоясує себе орарем навхрест.</p>

<p>Тоді ієрей поклоняється, а також диякон, на тому місці, де стоїть, мовлячи стиха, тричі:</p>

<p>Боже, милостивий будь мені грішному.</p>

<p>А коли диякон бачить, що ієрей простягає руки і дотикається святого хліба, щоб виконати святе піднесення, виголошує:</p>

<p>Будьмо уважні.</p>

<p>А ієрей, підносячи святий хліб, виголошує:</p>

<p>Святеє святим.</p>

<p>Хор: Єдин свят, єдин Господь, Ісус Христос, на славу Бога Отця. Амінь.</p>

<p>І співці співають причасний Вибрав Господь Сіона, захотів його на житло для себе (Пс. 131,13). Алилуя, тричі.</p>

<p>А диякон входить у святий вівтар і, ставши праворуч ієрея, каже:</p>

<p>Роздроби, владико, святий хліб.</p>

<p>А ієрей уважно та побожно роздробляє його на чотири частини, і мовить:</p>

<p>Роздроблюється і розділюється Агнець Божий, роздроблюваний і нероздільний, що його завжди їдять і ніколи не з’їдають, але причасників він освячує.</p>

<p>Треба тобі знати, ієрею, що коли роздроблюєш святий Агнець, маєш класти частини на святий дискос хресним знаком додолу, а заколенням догори, як раніше, коли заколювався. ІС, отже, клади вгорі святого дискоса, що є на схід, а ХС вдолині, що є на захід, а НІ на північ, а КА на південь, так, як тут зображено.</p>

<p>Взявши частину ІС, вклади до святої чаші, а частину ХС роздроби ієреям і дияконам. А дві святі частини, НІ і КА роздроблюй на малі частинки для причасників, скільки, на твою думку, буде потрібно.</p>

<p>Диякон, показуючи орарем святу чашу, мовить:</p>

<p>Сповни, владико, святу чашу.</p>

<p>А ієрей, узявши частину ІС, що лежить вгорі, творить нею хрест поверх святої чаші, мовлячи:</p>

<p>Повнота Святого Духа.</p>

<p>І так вкладає в святу чашу.</p>

<p>Диякон: Амінь.</p>

<p>І, взявши теплоту, мовить до ієрея:</p>

<p>Благослови, владико, теплоту.</p>

<p>А ієрей благословляє і мовить:</p>

<p>Благословенна теплота святих Твоїх завжди, нині і повсякчас, і на віки вічні. Амінь.</p>

<p>І диякон хрестовидно вливає трохи теплоти до святої чаші, мовлячи:</p>

<p>Теплота віри повна Духа Святого. Амінь.</p>

<p>І, відставивши теплоту, стає трохи оподаль.</p>

<p>Ієрей мовить: Дияконе, приступи.</p>

<p>І диякон приходить і побожно творить поклін, просячи прощення.</p>

<p>Ієрей, тримаючи святий хліб, дає дияконові, а диякон цілує руку, яка йому подає, <br />
приймає святий хліб і мовить:</p>

<p>Подай мені, владико, чесне і святе тіло Господа, і Бога, і Спаса нашого Ісуса Христа.</p>

<p>Ієрей мовить: <i>Ім’я,</i> священнодияконові, подається чесне, і святе, і пречисте тіло Господа, і Бога, і Спаса нашого Ісуса Христа на відпущення гріхів його і на життя вічне.</p>

<p>І диякон відходить за святу трапезу і, схиливши голову, молиться як ієрей, кажучи:</p>

<p>Вірую, Господи:</p>

<p>Подібно і ієрей, взявши одну частину святого хліба, мовить:</p>

<p>Чесне і пресвяте тіло Господа, і Бога, і Спаса нашого Ісуса Христа подається мені, ієреєві <i>ім’я,</i> на відпущення гріхів моїх і на життя вічне. Амінь.</p>

<p>І, схиливши голову, молиться, кажучи:</p>

<p>Вірую, Господи, і ісповідую, що Ти єси воістину Христос, Син Бога живого, що прийшов у світ грішників спасти, з яких перший я.</p>

<p>Також:</p>

<p>Вечері Твоєї тайної сьогодні, Сину Божий, мене причасником прийми, бо ворогам Твоїм тайни не повім і поцілунку не дам Тобі, як Юда, але як розбійник сповідаюся Тобі:</p>

<p>Також:</p>

<p>Пом’яни мене, Господи, коли прийдеш, у царстві Твоїм.</p>

<p>Пом’яни мене, Владико, коли прийдеш, у царстві Твоїм.</p>

<p>Пом’яни мене, Святий, коли прийдеш, у царстві Твоїм.</p>

<p>Нехай не на суд і не на осудження буде мені причастя святих Твоїх Таїн, Господи, а на зцілення душі і тіла.</p>

<p>Боже, милостивий будь мені грішному.</p>

<p>Боже, очисти гріхи мої і помилуй мене.</p>

<p>Без числа нагрішив я, Господи, прости мені.</p>

<p>І тоді причащаються того, що тримають на руках, зі страхом і всякою обережністю. Тоді ієрей, поклонившись, приймає обома руками, з покровцем, святу чашу і причащається з неї, кажучи:</p>

<p>Чесної і святої крови Господа, і Бога, і Спаса нашого Ісуса Христа причащаюся я, слуга Божий, ієрей <i>ім’я,</i> на відпущення гріхів моїх і на життя вічне. Амінь.</p>

<p>І, обтерши тоді свої уста і край святої чаші платком, що його тримає в руках, мовить:</p>

<p>Оце діткнулося уст моїх, і відніме беззаконня мої, і гріхи мої очистить.</p>

<p>Тоді призиває диякона, мовлячи:</p>

<p>Дияконе, приступи.</p>

<p>І диякон приходить і поклоняється раз, мовлячи:</p>

<p>Ото приходжу до безсмертного царя і Бога нашого.</p>

<p>І:</p>

<p>Подай мені, владико, чесну і святу кров Господа, і Бога, і Спаса нашого Ісуса Христа.</p>

<p>Ієрей мовить: Причащається слуга Божий, диякон <i>ім’я,</i> чесної і святої крови Господа, і Бога, і Спаса нашого Ісуса Христа на відпущення гріхів своїх і на життя вічне.</p>

<p>А коли диякон запричастився, мовить ієрей:</p>

<p>Оце діткнулося уст твоїх, і відніме беззаконня твої, і гріхи Твої очистить.</p>

<p>Треба знати, що, як є бажаючі причащатися святих таїн, ієрей роздроблює дві останні частини святого Агнця, НІ і КА, на малі частиці, а тоді диякон [губкою] вкладає їх і всі інші частиці, переісточені з Агнцем, у святу чашу.</p>

<p>Потім покриває святу чашу покровцем, подібно і на святий дискос кладе звізду і покровці.</p>

<p>Тоді відкривають двері святого вівтаря, а диякон, поклонившись раз, приймає від ієрея чашу, з побожністю приходить до дверей і, підносячи святу чашу, показує її людям і виголошує:</p>

<p>Зі страхом Божим і вірою приступіть.</p>

<p>Хор: Благословенний, хто йде в ім’я Господнє, Бог Господь появився нам.</p>

<p>Тоді приступають бажаючі причащатися. І по молитві:</p>

<p>Вірую, Господи:</p>

<p>ідуть один по одному і поклоняються з усякою побожністю і страхом, <br />
маючи складені на грудях руки; і так кожний приймає Божественні Тайни.</p>

<p>А ієрей, причащаючи кожного, мовить:</p>

<p>Чесного, пресвятого і пречистого тіла і крови Господа, і Бога, і Спаса нашого Ісуса Христа причащається слуга Божий (слугиня Божа) <i>ім’я,</i> на відпущення гріхів своїх і на життя вічне. Амінь.</p>

<p>На такий лад причащаються всі. А після причастя ієрей входить у святий вівтар <br />
і ставить святі дари на святому престолі. Ієрей хрестовидно благословить людей <br />
святою чашею, мовлячи:</p>

<p>Спаси, Боже, людей Твоїх і благослови спадкоємство Твоє.</p>

<p>І ієрей повертається до святої трапези і кадить тричі, кажучи тихо:</p>

<p>Вознесися на небеса, Боже, і по всій землі нехай буде слава Твоя.</p>

<p>А хор співає: Ми бачили світло істинне, ми прийняли Духа небесного, ми знайшли віру істинну, нероздільній Тройці поклоняємось, Вона бо спасла нас.</p>

<p>Тоді ієрей бере святий дискос і кладе на голову диякона, а диякон, прийнявши його з побожністю, дивлячись назовні до дверей і нічого не кажучи, відходить до проскомидійника і там ставить його. А ієрей, поклонившись, бере святу чашу, <br />
обертається до дверей і, дивлячись на людей, виголошує:</p>

<p>Благословенний Бог наш, завжди, нині і повсякчас, і на віки вічні.</p>

<p>І відходить до проскомидійника і ставить там святі дари.</p>

<p>Хор: Амінь.</p>

<p>Нехай сповняться уста наші хваління Твого, Господи, щоб ми співали славу Твою, бо Ти сподобив нас причаститися святих Твоїх, божественних, безсмертних і животворчих Таїн. Збережи нас у Твоїй святині ввесь день повчатися правді Твоїй. Алилуя, алилуя, алилуя.</p>

<p>І диякон, розв’язавши орар, виходить північними дверми і, ставши на звичайному місці, виголошує:</p>

<p>Прості, прийнявши божественних, святих, пречистих, безсмертних, небесних і животворчих, страшних Христових Таїн, достойно подякуймо Господеві.</p>

<p>Хор: Господи, помилуй.</p>

<p>Заступи, спаси, помилуй і охорони нас, Боже, Твоєю благодаттю.</p>

<p>Хор: Господи, помилуй.</p>

<p>День увесь досконалий, святий, мирний і безгрішний випросивши, самі себе, і один одного, і все життя наше Христу Богові віддаймо.</p>

<p>Хор: Тобі, Господи.</p>

<p>Молитви подяки</p>

<p>Дякуємо Тобі, Владико чоловіколюбче, доброчинцю душ наших, що Ти і сьогодні сподобив нас Твоїх небесних і безсмертних Таїнств. Справ нашу путь, скріпи нас усіх у страсі Твоєму, збережи наше життя, скріпи наші стопи, молитвами і моліннями славної Богородиці і Приснодіви Марії і всіх святих Твоїх,</p>

<p>А ієрей, склавши ілитон і прямо тримаючи святу Євангелію, робить над ним хрест.</p>

<p>Виголошення:</p>

<p>бо ти є освячення наше і Тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p>Хор: Амінь.</p>

<p>Ієрей: В мирі вийдім.</p>

<p>Хор: В імені Господнім.</p>

<p>Диякон: Господеві помолімся.</p>

<p>Хор: Господи, помилуй.</p>

<p>Молитва заамвонна, голосно:</p>

<p>Господи, Ти благословляєш тих, що Тебе благословляють, і освячуєш тих, що на Тебе надіються, спаси людей Твоїх і благослови спадкоємство Твоє, повноту Церкви Твоєї охорони, освяти тих, що люблять красу дому Твого; Ти їх прослав божественною силою Твоєю і не залиши нас, що надіємось на Тебе. Мир світові Твоєму даруй, церквам Твоїм, ієреям, Тобою береженому народові нашому, правлінню і всім людям Твоїм. Бо всяке добре давання і всякий звершений дар з висоти є, що сходить від Тебе, Отця світла, і Тобі славу, і подяку, і поклін засилаємо, Отцю, і Сину, і Святому Духові, нині і повсякчас, і на віки вічні.</p>

<p><i>Або цю молитву Святої Середи:</i> <b>Господи Ісусе Христе, Боже наш, Ти сподобив нас досягти отсього дня страстей Твоїх, якими Ти немічний рід нас, грішних, що колись став здобиччю диявола, визволив від похмурого мороку гріха. </b></p>

<p>Сам і нині, Чоловіколюбче Господи, укріпи нас, щоб ми, у молитвах прещирих і в надбанні чеснот чування звершуючи і плід приносячи, і заповіді Твої в пам’яті зберігаючи, і сосуди душ наших, мов дзбанки, єлею повні, тримаючи, подібно до розумних дів, що примножили для Тебе довірений їм талант і всякими оздобами чеснот себе прикрасили, – ввійшли безборонно і неоспало у несказанну насолоду весільного покою Царства Твого і почули велегласний Твій і любий нам поклик: «Прийдіте, благословенні Отця мого, наслідуйте уготоване вам Царство!» – його ж хай усі досягнемо благодаттю і чоловіколюбієм Нетлінного і Безсмертного Твого Отця, із Всесвятим, і Благим, і Животворящим Твоїм Духом, нині і повсякчас, і на віки віків.</p>

<p>Хор: Амінь.</p>

<p>Тоді: Нехай буде ім’я Господнє благословенне від нині і довіку. <i>Тричі.</i><b>.</b></p>

<p>Молитва на споживання святих дарів</p>

<p>Сповнення закону і пророків Сам єси, Христе Боже наш. Ти, що сповнив увесь отчий задум, сповни радости й веселости серця наші завжди, нині і повсякчас, і на віки вічні. Амінь.</p>

<p>І диякон, увійшовши північним боком, споживає святі дари зі страхом і з усякою обережністю.</p>

<p>А ієрей виходить і дає людям антидор. По закінченні Псалма і роздачі антидора</p>

<p>Ієрей виголошує:</p>

<p>Благословення Господнє на вас, з Його благодаттю і чоловіколюб’ям, завжди, нині і повсякчас, і на віки вічні.</p>

<p>Хор: Амінь.</p>

<p>Ієрей: Слава Тобі, Христе Боже, надіє наша, слава Тобі.</p>

<p>Хор: Слава Отцю, і Сину, і Святому Духові, і нині і повсякчас, і на віки вічні. Амінь. Господи, помилуй. <i>Тричі.</i> Благослови.</p>

<p>Ієрей: Христос, істинний Бог наш, молитвами пречистої Своєї Матері <i>(й інше),</i> святого отця нашого Йоана Золотоустого, архиєпископа Константинограда, і святого <i>ім’я (якого є храм, і якого є день),</i> і всіх святих, помилує і спасе нас, як благий і чоловіколюбець.</p>

<p>Хор: Амінь.</p>
