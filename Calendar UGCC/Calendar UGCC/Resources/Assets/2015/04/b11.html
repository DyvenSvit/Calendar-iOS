<p><b> Послання апостола Павла до Римлян 6:3-11</b><p><i>3</i> Чи ж ви не знаєте, що всі ми, що в Христа Ісуса охристилися, у смерть його христилися? <i>4</i> Ми поховані з ним через хрищення на смерть, щоб, як Христос воскрес із мертвих славою Отця, і ми теж жили новим життям. <i>5</i> Бо якщо ми з'єднані з ним подобою його смерти, то будемо і подобою воскресіння. <i>6</i> Знаємо ж, що старий наш чоловік став розп'ятий з ним, щоб знищилось оце гріховне тіло, щоб нам гріхові більш не служити; <i>7</i> бо хто вмер, той від гріха звільнився. <i>8</i> Коли ж ми вмерли з Христом, то віруємо, що й житимемо з ним, <i>9</i> знаючи, що Христос, воскреснувши з мертвих, вже більше не вмирає: смерть над ним більше не панує. <i>10</i> Вмираючи бо, він умер для гріха раз назавжди, а живучи, живе для Бога. <i>11</i> Так само й ви вважайте себе за мертвих для гріха, а за живих для Бога, в Христі Ісусі. <p><b> Євангелія від Матея 28:1-20</b><p><i>1</i> Після ж вечора суботи, як зайнялося на світання першого дня тижня, прийшла Марія Магдалина та інша Марія навідатися до гробу. <i>2</i> І ось великий зчинився землетрус,  – ангел бо Господній зійшов із неба, приступив, відкотив камінь і сів на ньому. <i>3</i> Вигляд його був, неначе блискавиця, а одежа, як сніг, біла. <i>4</i> Зо страху перед ним сторожа затремтіла й стала, наче змертвіла. <i>5</i> Тоді ангел заговорив до жінок, кажучи: “Не бійтесь: знаю бо, що ви шукаєте Ісуса розіп'ятого. <i>6</i> Нема його тут, бо він воскрес, як ото сам прорік. Ходіть, гляньте на місце, де він лежав. <i>7</i> Та біжіть притьмом, скажіть його учням, що він воскрес із мертвих. Он він вас випередить у Галилеї,  – там ви його побачите. Я вам сказав.” <i>8</i> І вони в поспіху полишили гробницю зо страхом і великою радістю та й побігли сповістити йото учнів. <i>9</i> Аж: ось Ісус зустрів їх і каже: “Радуйтеся!” Ті підійшли й кинулися йому в ноги і вклонилися. <i>10</i> Тоді Ісус сказав їм: “Не бійтесь! Ідіть і сповістіть моїх братів, щоб ішли назад у Галилею: там мене побачать.” <i>11</i> Коли ті йшли, деякі з сторожі прийшли до міста й оповіли первосвященикам про все, що сталося. <i>12</i> Вони, зібравшись із старшими та скликавши раду, дали воякам досить грошей <i>13</i> і звеліли: “Скажіть, що його учні прийшли вночі й викрали його, коли ми спали. <i>14</i> А як почує це правитель, ми умовимо його й він не буде вас турбувати.” <i>15</i> Вони ж, узявши гроші, зробили так, як їх навчили. І рознеслася про це чутка поміж юдеями  – аж по цей день. <i>16</i> А одинадцять учнів пішли в Галилею на гору, куди їм Ісус призначив. <i>17</i> Побачивши його, вони вклонилися йому; а деякі сумнівалися. <i>18</i> Ісус же приступив і промовив до них: “Дана мені всяка влада на небі й на землі. <i>19</i> Ідіть, отже, і зробіть учнями всі народи: христячи їх в ім'я Отця і Сина і Святого Духа; <i>20</i> навчаючи їх берегти все, що я вам заповідав. Отож я з вами по всі дні аж до кінця віку.”
<p>* * *
<p><b>Мт. 28, 1-20. «Ідіть, отже, і зробіть учнями всі народи: христячи їх в ім’я Отця і Сина і Святого Духа».</b>
<p>Ми знаємо, що смерть Христа, радше Його терпіння, Хресна дорога, а потім смерть – це не кінець, бо після цього було Воскресіння. І воскресіння Ісуса Христа не є щось далеке, що не стосується нас. Через прийняття християнства, хрещення, життя у Ісусі Христі кожен із нас покликаний нести Господа цьому світові. 
<p>Людина завжди шукає Бога, чи вона це усвідомлює більше чи менше, але її дух спраглий перебування зі своїм Творцем. Наше завдання – приносити Бога кожній людині, яку Бог ставить на нашій дорозі, щоб ми стали Його знаряддям і світлом для світу.
<p><b>Наше покликання, це принесення Бога кожній людині! Ми на це спроможні. Бог вірить у нас, Бог знає, що ми можемо це робити.</b> Тому Господь посилає кожного з нас нести Його всьому світові.
<p><b>Преосв. Венедикт, єпископ Львівський</b>