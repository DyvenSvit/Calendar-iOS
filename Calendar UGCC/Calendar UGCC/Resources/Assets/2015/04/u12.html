<p><b>+ НЕДІЛЯ ПАСХИ. ВОСКРЕСЕННЯ ХРИСТОВЕ. ВЕЛИКДЕНЬ.</b>
<p>Прп. Йоана Ліствичника.
<p><b>Вечірня з Літургією св. Василія Великого</b>: катизми нема. На “Господи, візвав я” 8 стихир: 4 воскресні 1-го гласу і 4 Тріоді, Сл.: Тріоді, І нині: догмат 1-го гласу. Вхід з Євангелієм, нема прокімена, а відразу читання Тріоді, поділені на дві частини, між якими співаємо “Заспіваймо Господеві”. Після останнього читання співаємо “Господа славте”. По мал. єктенії – виглас “Бо ти святий єси”, “Ви, що в Христа хрестилися”  і далі за чином Літургія св. Василія Великого. Ап. – Рим. 91 зач.; 6, 3-11. <i>Після апостола лик замість</i> Алилуя <i>співає протяжно і торжественно на глас 7 останній стих 81 псалма "Воскресни Боже" як приспів до всіх інших його стихів. Тим часом священнослужителі у вівтарі переодягаються у світлі ризи, також переодягають у все світле престол, жертовник і аналої. Перед Євангелієм і після нього лик співає:</i> Слава Тобі, Господи, слава Тобі. Єв. – Мт. 115 зач.; 28, 1-20. Замість Херувимської пісні - “Нехай мовчить всяка плоть”. Замість “Достойно” - “Тобою радується” або “Не ридай наді мною Мати”. Причасний Тріоді «Востав, мов зо сну, Господь».
<p><i>По закінченні заамвонної молитви ієрей благословляє хліби й вино. </i>
<p><i>Відпуст Великої Суботи</i>: Христос, істинний Бог наш, що задля нас, людей, і нашого ради спасіння волею положився у гробі плоттю і зійшов на Ад, молитвами пречистої Своєї Матері, святих славних і всехвальних апостолів, во святих отця нашого Василія Великого, архиєпископа Кесарії Каппадокійської, і всіх святих, помилує і спасе нас, як благий і чоловіколюбець.
<p><i>Після відпусту, за галицькою традицією, перед Плащаницею тропар Благообразний Йосиф тричі, з поклонами.</i>
<p><i>Де є такий звичай, ввечорі в Велику Суботу відбувається читання всієї книги Діянь святих Апостолів. Перший читець, вийшовши на середину храму, промовляє: </i>Діяння святих Апостолів благослови, отче, прочитати.
<p><i>Тоді ієрей:</i> Молитвами святих Апостолів, Господи Ісусе Христе, Боже наш, помилуй нас.
<p><i>Читець:</i> Амінь. <i>І починає читати.</i>
<p><b>Надгробне</b>: <i>священик, одягнений в епітрахиль і фелон багряної барви, творить малий поклін перед престолом, відсуває катапетасму, відкриває св. двері та виходить перед Божий Гріб і виголошує</i>: Благословенний Бог наш..., <i>далі початок звичайний</i>. Після “Прийдіте, поклонімся” – Пс. 50, Канон – Пісня 9, Святий Боже, і по “Отче наш” тропар “Коли зійшов Ти до смерти.” Єктенія усильного благання, відпуст. По відпусті тропар “Благообразний Йосиф” (3) з поклонами. 
<p><i>Після тропаря священик бере Плащаницю на плечі й кладе на престол, де вона перебуває протягом Світлої седмиці. А від неділі ап. Томи, ставиться над горним сідалищем або за св. престолом. В деяких церквах є звичай залишати Плащаницю на престолі до Вознесіння.</i>
<p><b>Пасхальна Утреня</b>:  <i>коли Плащаницю взято з Божого Гробу на престіл, священик одягається у всі найсвітліші ризи. В той час у храмі формується похід: попереду хрестоносець, ікона Воскресіння, хоругви, братство, хор. Два старші брати несуть Євангеліє. </i>
<p><i>Прийшовши перед престіл, священик, поклонившись, бере святий хрест та кадильницю і виходить св. дверима; священик починає співати: (г. 6) ”Воскресіння Твоє, Христе Спасе...”, вірні підхоплюють, а в храмі засвічується все світло і дзвонять в усі дзвони. Похід виходить з церкви і повертає праворуч. Обійшовши церкву тричі (або один раз), священик, тримаючи лівою рукою хрест, а правою кадильницю, кадить тричі церковні двері й виголошує:</i> <b>“Слава святій...”</b> <i>Тоді віддає кадильницю і співає тропар</i> <b>“Христос воскрес”</b>. <i>Вірні повторюють, а тоді священик до половини, а вірні закінчують. Священик виголошує стихи:</i> <b>«Хай воскресне Бог»</b>, <i>а вірні після кожного повторюють тропар</i> <b>“Христос воскрес”</b>. <i>По закінченні священик тричі стукає хрестом у двері і, відчинивши їх, входить до церкви, йде через св. двері до престолу та виголошує Мирну єктенію. Далі Пасхальна утреня по чину. </i>
<i>Під час співу Стихир Пасхи предстоятель, тримаючи святий хрест, стає перед іконостасом, а інші служителі, тримаючи книгу святого Євангелія та ікону Воскресіння Христового, стають по його правиці. Вірні приступають, цілуючи ікону, Євангеліє і святий хрест, священики вітають їх словами: <b>«Христос воскрес!»</b>, а люди відповідають: <b>«Воістину воскрес!»</b> Відтак і всі присутні в храмі радісно вітають один одного з цими словами. </i>
<p><i>Святі та дияконські двері залишаються відчиненими впродовж цілої Світлої седмиці.</i>
<p><i>Перший, третій, шостий та дев’ятий часи, а також Повечер’я та Північна від Світлої Неділі Пасхи до Світлої Суботи включно відправляються за особливим чином.</i>
<p><i>На Літургії замість</i> Царю небесний, <i>на проскомидії, на Літургії і де ще буде, відмовляємо</i> Христос воскрес <i>тричі до Вознесіння.</i>
<p><i>По виглосі</i> Благословенне Царство <i>співаємо</i> Христос воскрес <i>тричі, навпереміну зі священиком, як на початку Пасхальної утрені.</i>
<p>Антифони свята. <i>Замість</i> Трисвятого – “Ви, що в Христа хрестилися”. Прокімен і Алилуя свята. Ап. – Ді. 1 зач.; 1-8. Єв. – Йо. 1 зач.; 1, 1-17. <i>Під час читання Євангелії після кожного стиха вдаряють в усі дзвони. Замість</i> “Достойно” – “Ангел сповіщав”. <i>Замість</i> Благословен, хто йде <i>і</i> Ми виділи світло істинне, <i>співаємо</i> Христос воскрес <i>один раз. Замість</i> Нехай сповняться <i>і</i> Будь ім’я Господнє – Христос воскрес <i>тричі</i>. <i>Так аж до віддання свята Пасхи.</i> Причасний: Тіло Христове прийміте
<p><i>Після заамвонної молитви (або по відпусті Літургії) відбувається благословення артоса.</i>