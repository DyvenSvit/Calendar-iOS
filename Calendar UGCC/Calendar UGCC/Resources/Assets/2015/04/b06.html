<p><b> Євангелія від Матея 24:3-35</b><p><i>3</i> І коли він сів на горі Оливній, його учні приступили до нього насамоті й запитували: “Скажи нам, коли це буде і який буде знак твого приходу й кінця світу?” <i>4</i> Ісус у відповідь мовив їм: “Глядіть, щоб ніхто не звів вас. <i>5</i> Багато бо прийде в моє ім'я, що будуть казати: Я  – Христос,  – і зведуть багатьох. <i>6</i> Ви почуєте про війни та воєнні поголоски; глядіть же, не тривожтесь, бо треба, щоб це все сталося, але це не кінець ще. <i>7</i> Народ бо на народ повстане й царство на царство. Голод, чума та землетруси будуть по різних місцях, <i>8</i> та все це  – початок страждання. <i>9</i> Тоді видадуть вас на муки й уб'ють вас; вас будуть ненавидіти всі народи імени мого ради. <i>10</i> Багато тоді спокусяться і видаватимуть один одного й будуть ненавидіти один одного. <i>11</i> Чимало лжепророків устане і зведуть багато людей. <i>12</i> Через те, що розбуяє беззаконня, любов багатьох охолоне. <i>13</i> Але хто витримає до останку, той спасеться. <i>14</i> І ця Євангелія Царства буде проповідуватись по всьому світі, на свідоцтво всім народам. І тоді прийде кінець. <i>15</i> Отож, коли побачите “мерзоту запустіння”, провіщену пророком Даниїлом, поставлену на святім місці  – хто читає, нехай розуміє!  – <i>16</i> тоді ті, що в Юдеї, нехай втікають у гори; <i>17</i> а хто на покрівлі, хай не сходить узяти речі з своєї хати, <i>18</i> і хто в полі, хай не повертається назад узяти свою одіж! <i>19</i> Горе вагітним і годуючим за тих днів! <i>20</i> Моліться, щоб ваша втеча не сталася зимою, ані в суботу. <i>21</i> Скорбота ж: тоді велика буде, якої не було від початку світу аж понині, та й не буде. <i>22</i> І коли б ті дні не були вкорочені, ніхто б не врятувався; але заради вибраних будуть вкорочені дні тії. <i>23</i> І коли хто скаже тоді вам: Глянь, ось Христос, чи онде,  – не вірте, <i>24</i> бо встануть лжехристи та ложні пророки, які чинитимуть великі знаки й чуда, щоб, коли можна, звести навіть і вибраних. <i>25</i> Ось я попередив вас. <i>26</i> Коли вам, отже, скажуть: Ось він у пустині,  – не виходьте; ось він, у криївках,  – не вірте! <i>27</i> Як блискавка, що на сході блисне й вмить аж на самім заході сяє, так буде й прихід Чоловічого Сина. <i>28</i> Де бо є мрець, там і орли зберуться. <i>29</i>. Негайно по тих днях скорботних сонце затьмиться, місяць не дасть більше свого відблиску, зорі падатимуть з неба і захитаються небесні сили. <i>30</i> Тоді на небі з'явиться знак Сина Чоловічого, і тоді заридають усі племена землі й побачать Чоловічого Сина, що надходитиме на небесних хмарах з потугою та славою великою. <i>31</i> Він пошле своїх ангелів із сурмою вельми голосною, і ті зберуть вибраних його з чотирьох вітрів, від одного аж до другого кінця неба. <i>32</i> Від смоковниці навчіться притчі. Коли віття її стає м'яке й вона листя виганяє, ви знаєте, що близько літо. <i>33</i> Отак і ви: коли це все побачите, знайте, що він уже близько під дверима. <i>34</i> Істинно кажу вам: Цей рід не промине, поки не збудеться все це. <i>35</i> Небо й земля перейдуть, але слова мої не перейдуть.
<p>* * *
<p><b>Мт. 24, 3-35. «Цей рід не промине, поки не збудеться все це».</b>
<p>Це Євангеліє оповідає нам про останні часи, яких часто очікують зі страхом навіть християни. Однак чим є для нас останні часи? Це не лише період якоїсь руїни, краху, катастроф, катаклізмів. Останні часи – це час, коли вдруге прийде Ісус Христос. 
<p>Якщо ми у своєму житті навчилися жити з Богом, то тоді ми зустрінемося з тим Господом, якого прагнемо, якого шукаємо. Йоан Золотоустий каже знамениті слова до своїх мучителів: «Якщо хочете відібрати мені життя, то зробите мені ласку, бо дасте нагоду зустрітися з Богом, якого я шукаю ціле життя». Маємо вчитися зустрічатися з цим Богом щомиті, бо кожна мить нашого життя унікальна й неповторна, остання. 
<p><b>Якщо ми готові та спроможні зустріти Бога кожної миті нашого життя, а кожна з них може бути остання, то для нас не страшні останні часи, бо у всьому і за всім буде Господь</b>, зустріч із Тим, в якого ми віримо, до якого молимося, якого шукаємо! 
<p><b>Преосв. Венедикт, єпископ Львівський</b>