<p>Свв. апп. Іродіона, Агава, Руфа, Асинкріта, Флегонта і Єрма.</p>

<h2 align="center" ><b>ВЕЧІРНЯ</b></h2>

<p><i>Священик, одягши епітрахиль, виходить північними дверми і, ставши перед зачиненими св. дверми, робить малу метанію і виголошує:</i></p>

<p><i>Священик:</i> Благословенний Бог наш завжди, нині і повсякчас, і на віки вічні.</p>

<p><i>Вірні:</i> Амінь. Слава тобі, Боже наш, слава тобі.</p>

<p>Царю небесний, утішителю, Душе істини, * що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>

<p>Святий Боже, святий Кріпкий, святий Безсмертний, помилуй нас (<i>3 р</i>.).</p>

<p><b>Слава</b> Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй (<i>3 р</i>.).</p>

<p><b>Слава</b> Отцю, і Сину, і Святому Духові.</p>

<p><b>І нині</b> і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь. Господи, помилуй (<i>12 р</i>.).</p>

<p><b>Слава</b> Отцю, і Сину, і Святому Духові:*</p>

<p><b>І нині</b> і повсякчас, і на віки вічні. Амінь.</p>

<p>Прийдіте, поклонімся* Цареві нашому Богу.</p>

<p>Прийдіте, поклонімся* Христові, Цареві нашому Богу.</p>

<p>Прийдіте, поклонімся і припадім* до самого Господа Ісуса Христа, Царя і Бога нашого.</p>

<p><b>Псалом 103</b></p>

<p>Благослови, душе моя, Господа!* Господи, Боже мій, ти вельми великий!</p>

<p>Ти одягнувся величчю і красою,* ти світлом, наче ризою, покрився.</p>

<p>Ти розіп'яв, неначе намет, небо,* ти збудував твої горниці у водах.</p>

<p>Із хмар собі робиш колісницю,* ходиш на крилах вітру.</p>

<p>Вітри своїми посланцями учиняєш,* полум'я вогненне − слугами своїми.</p>

<p>Ти заснував землю на її підвалинах,* не захитається по віки вічні.</p>

<p>Безоднею, немов одежею, покрив її,* понад горами стали води.</p>

<p>Перед погрозою твоєю вони тікали,* перед голосом грому твого тремтіли.</p>

<p>Підвелися гори, зійшли долини до місця,* що ти їм призначив.</p>

<p>Поставив їм границю, якої не перейдуть,* щоб знову покрити землю.</p>

<p>Джерела посилаєш у ріки,* які течуть проміж горами.</p>

<p>Усю звірину, що в полі, вони напувають,* дикі осли там гасять свою спрагу.</p>

<p>Над ними кублиться небесне птаство,* з-поміж гілляк дає свій голос.</p>

<p>Ти напуваєш гори з твоїх горниць,* земля насичується плодом діл твоїх.</p>

<p>Вирощуєш траву для скоту, зела – на вжиток людям,* щоб хліб із землі добували:</p>

<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>

<p>Насичуються дерева Господні,* кедри ливанські, що посадив їх.</p>

<p>На них гніздяться птиці;* бусли – на кипарисах їхнє житло.</p>

<p>Високі гори для оленів,* скелі − для зайців притулок.</p>

<p>Ти створив місяць, щоб значити пори;* сонце знає свій захід.</p>

<p>Наводиш темряву, і ніч надходить,* що в ній ворушаться усі звірі дібровні.</p>

<p>Левенята рикають за здобиччю своєю,* поживи від Бога для себе просять.</p>

<p>Ховаються, як тільки зійде сонце,* лягають у своїх норах.</p>

<p>Виходить чоловік до свого діла,* і до своєї праці аж до вечора.</p>

<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>

<p>Ось море велике, прешироке, * у ньому плазунів без ліку, звірів малих і великих.</p>

<p>Там кораблі проходять,* є і левіятан, якого ти створив, щоб ним бавитися.</p>

<p>Усі вони від тебе дожидають,* щоб дав їм у свій час поживу.</p>

<p>Коли даєш їм, вони її збирають,* як розтулюєш твою руку, вони насичуються благом.</p>

<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>

<p>Зішлеш свій дух, – вони оживають,* і ти відновлюєш лице землі.</p>

<p>Нехай слава Господня буде повіки,* нехай Господь радіє творами своїми.</p>

<p>Спогляне він на землю, і вона стрясається,* торкнеться гір, вони димують.</p>

<p>Я буду Господеві співати поки життя мого,* псалми співатиму, поки буду жити.</p>

<p>Нехай буде приємна йому моя пісня;* у Господі я веселитимусь.</p>

<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>

<p><b>Слава</b> Отцю, і Сину, і Святому Духові:</p>

<p><b>І нині</b> і повсякчас, і на віки вічні. Амінь.</p>

<p>Алилуя, алилуя, алилуя: Слава тобі, Боже! (<i>3 р</i>.).</p>

<p><b>Вечірні молитви</b></p>

<p><i>Під час 103-го псалма священик мовить перед св. дверми вечірні молитви. </i></p>

<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>

<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>

<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>

<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>

<p><i>Після псалма священик вертається і стає перед престолом, а диякон виходить перед св. двері і виголошує єктенію. Якщо нема диякона, священик сам виголошує єктенію перед св. дверми. Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми.</i></p>

<p><b>Єктенія</b></p>

<p>В мирі Господеві помолімся.</p>

<p><i>Вірні:</i> Господи, помилуй (<i>за кожним разом</i>).</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Після єктенії священик вертається до святилища і стає перед престолом, а диякон – праворуч нього.</i></p>

<p><b>Псалом 140</b></p>

<p><i>Хор співає два перші стихи 140-го псалма, голос 4.</i></p>

<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>

<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p><b>Псалом 141</b></p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p>Виведи з в'язниці мою душу,* щоб дякувати імені твоєму.</p>

<p>Мене обступлять праведники,* бо ти добро мені вчиниш.</p>

<p><b>Псалом 129</b></p>

<p>З глибин взиваю до тебе, Господи,* Господи, почуй мій голос.</p>

<p>Нехай будуть твої вуха уважні,* до голосу благання мого.</p>

<p><b>Стихири</b></p>

<p><i>Стих: Коли ти, Господи, зважатимеш на беззаконня,* то хто встоїться, Господи. Та в тебе є прощення.</i></p>

<p><i>(г.4, подібний: Як хороброго):</i> Воскреснувши з гробу, ти, Всесильний,* увійшов крізь замкнені двері* і з'явився своїм друзям;* невіруючому Томі показав ти рани від цвяхів* і проколений списом бік,* утверджуючи його у вірі* й упев­нюючи, що ти, Слове Божий,* той сам, який з милосердя* перетерпів спаительні страждання.</p>

<p><i>Стих: Задля імени твого надіюсь на тебе, Господи,* надіється душа моя на слово твоє; надіється душа моя на Господа.</i></p>

<p>Бачучи мій прихід з висот,* моє безмежне милосердя і приниження,* не сумнівайся, але повір, Томо,* - каже Гос­подь,* - що я той сам* який постраждав,* після трьох днів воскрес із гробу,* відчинив затвори аду* й оживив від віку померлих.</p>

<p><i>Стих: Від ранньої сторожі до ночі* від ранньої сторожі нехай уповає Ізраїль на Господа.</i></p>

<p>Здивувався Тома,* коли побачив тебе, Всесильний,* і за­кликав: Ти Бог мій і Господь!* Вірую, Чоловіколюбче,* що ти той, який постраждав* і своїми терпіннями зцілив душі наші.* Поклоняюся твоїй владі* та звіщаю світові преслав­не* і всесильне воскресіння.</p>

<p><i>Стих: Бо в Господа милість і відкуплення велике в нього;* він визволить Ізраїля від усього беззаконня його.</i></p>

<p>(<i>г. 4, подібний: Як хороброго</i>): Як очевидці й свідки* воплоченого Слова,* славитесь ви, премудрі Учні.* Немов світлі блискавки,* появилися ви світові* і, як духовні гори, проточуєте насолоду;* як райські ріки невисушні, ви розлилися* і божественними водами напоюєте* поганські громади.</p>

<p><b>Псалом 116</b></p>

<p><i>Стих: Хваліте Господа всі народи!* Прославляйте його всі люди!</i></p>

<p>Як проміння лискуче* духовним сяйвом,* ставши слугами Христових таїнств,* були ви послані на весь світ,* щоб чудодійність щедро роздавати.* Ви − служителі Христових тайн,* богописані скрижалі Божої благодаті* і богоданного закону,* пребагаті виконавці святих таїнств.</p>

<p><i>Стих: Велике бо до нас його милосердя, і вірність Господа повіки.</i></p>

<p>Рибальська тростина* богомудрими науками* і нарисами догматів* перекреслила чванливість* і велемовність мудреців,* ясно виклавши спасенні таїнства євангелій,* причастя вічної поживи,* ангельську насолоду* і вічну славу.</p>

<p><b>Слава</b> (<i>г. 4</i>): Ви, Учні Спасові, пройшли і просвітлили світ,* і вашими навчаннями, немов хворост, попалили ідольський обман.* Ви спасли народи,* виловлені з глибин нерозуму до божественної мудрости,* тож моліться нині Христові,* щоб був нам милосердний в день суду.</p>

<p>І нині <i>(г.2):</i> При замкнених дверях станув Ісус між учня­ми,* даючи мир і відвагу, та й сказав Томі:* Чому не віруєш мені, що я воскрес із мертвих?* Подай сюди свою руку і вклади у мій бік* та й поглянь, щоб з твого невірства всі на­вчилися* з тобою кликати про мої страсті і воскресіння:* Господь мій і Бог мій, - слава тобі!</p>

<p><b><i>Світло тихе</i></b></p>

<p><i>У суботу ввечері та в ті дні, коли є читання, або великий прокімен, відбувається вхід; на </i><b><i>Слава</i></b><i> відчиняються св. двері; священик у фелоні, а диякон з кадильницею, обходять св. трапезу і стають перед св. дверми. Тоді:</i></p>

<p><i>Диякон (тихо)</i>: Господеві помолімся.</p>

<p><i>Священик (тихо)</i>: Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><i>Диякон:</i> Благослови, владико, святий вхід.</p>

<p><i>Священик:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>

<p><i>Диякон – якщо його нема, то священик – стає у св дверях, робить кадильницею знак хреста і виголошує:</i></p>

<p>Премудрість! Прості!</p>

<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога.</p>

<p>Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><i>Диякон (після кадження) підходить до св. дверей і виголошує</i>: Будьмо уважні!</p>

<p><i>Священик:</i> Мир всім.</p>

<p><i>Диякон:</i> Премудрість, будьмо уважні!</p>

<p><i>Вірні співають прокімен. </i></p>

<p><b>Псалом 4 (<i>г. 4</i>)</b></p>

<p>Господь почує мене,* коли я візву до нього.</p>

<p><i>Стих</i>: Вислухай мене, коли буду взивати, мій Боже справедливий.</p>

<p><b>Сподоби, Господи</b></p>

<p>Сподоби, Господи, цього вечора* без гріха зберегтися нам.</p>

<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене і установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, милість твоя повіки,* не покидай діло рук твоїх.</p>

<p>Тобі належить хвала,* тобі належить пісня.</p>

<p>Тобі належить слава:* Отцю, і Сину, і Святому Духові:</p>

<p>Нині і повсякчас,* і на віки вічні. Амінь.</p>

<p><b>Єктенія</b></p>

<p>Сповнім вечірню молитву нашу Господеві.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Вечора всього досконалого, святого, мирного і безгрішного у Господа просім.</p>

<p><i>Вірні:</i> Подай, Господи (<i>за кожним разом</i>).</p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів, і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Священик:</i> Мир всім.</p>

<p><i>Вірні:</i> І духові твоєму.</p>

<p><i>Диякон:</i> Голови ваші перед Господом схиліть.</p>

<p><i>Вірні:</i> Тобі, Господи.</p>

<p><i>Священик читає тихо</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>

<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Після єктенії хор співає стихири на стиховні, глас 1:</i></p>

<p><b>Стихири на стиховні</b></p>

<p><i>(г. 1):</i> Оточіть, люди, Сіон* і обніміть його,* і віддайте сла­ву в ньому воскреслому з мертвих,* бо він Бог наш,* що виз­волив нас із беззаконня нашого.</p>

<p><i>Стих:</i> <i>До тебе я підношу мої очі, до тебе, що живеш на небі. Як очі слуг на руки свого пана і як очі слугині - на руки своєї господині,* — так очі наші дивляться на Господа, Бога нашого, поки не змилосердиться над нами.</i></p>

<p>Нашими лукавими помислами і вчинками осудили ми себе, Спасе,* тож дай нам, Боже, думку навернення,* щоб ми кликали до тебе: Спаси нас,* Благодітелю добрий,* спаси нас і помилуй!</p>

<p><i>Стих:</i> <i>Помилуй нас, Господи, помилуй нас, бо надто ми наситилися зневаги.* — Надто наситилася душа наша глузування ситих, зневаги гордих.</i></p>

<p>Ваша ісповідь на суді, Святі,* застрашила демонську си­лу і визволила людей з обману.* Тому, коли стинали вам голови, ви кликали:* Нехай буде жертва душ наших приєм­на тобі, Господи,* бо тебе полюбивши, ми не дбаємо* про життя дочасне, Чоловіколюбче!</p>

<p>Слава і нині <i>(г.2):</i> По воскресінні твоїм, Господи,* коли зібрались учні, а двері були замкнені,* ти став між ними, даючи їм мир.* Оглянувши ж твої руки і бік, Тома повірив* та й визнав тебе Господом і Богом, що спасає тих,* які на тебе уповають, Чоловіколюбче.</p>

<p><b>Пісня Симеона</b></p>

<p>Нині відпускаєш слугу твого, Владико,* за твоїм словом у мирі.</p>

<p>Бо побачили очі мої* спасіння твоє;</p>

<p>Що приготував ти* перед усіма народами;</p>

<p>Світло на просвіту поганам,* і славу люду твого, Ізраїля.</p>

<p>Святий Боже, святий Кріпкий, святий Безсмертний, помилуй нас (<i>3 р</i>.).</p>

<p><b>Слава</b> Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй (<i>3 р</i>.).</p>

<p><b>Слава</b> Отцю, і Сину, і Святому Духові.</p>

<p><b>І нині</b> і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p><b>Тропарі</b></p>

<p><i>Тропар </i>(<i>г. 3</i>): Апостоли святі, моліть милостивого Бога,* щоб відпущення гріхів подав, душам нашим.</p>

<p><b>Слава і нині:</b> (<i>г. 7</i>): <i>тропар</i>: З опечатаного гробу,* засяяв ти, Христе, як життя,* і при замкнених дверях* станув між учнями, як воскресіння всіх,* через них обновляючи у нас праведного духа,* з великої твоєї милости.</p>

<p><b><i>Єктенія усильного благання</i></b>:</b></p>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><i>Хор:</i> Господи, помилуй. <i>(Тричі за кожним разом)</i>.</p>

<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><i>Хор:</i> Амінь.</p>

<p><b>Середній відпуст</b></p>

<p><i>Диякон виходить південними дверми, стає біля ікони Спасителя, дивлячись на людей і підносячи орар, виголошує:</i> Премудрість.</p>

<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>

<p><i>Священик:</i> Слава тобі, Христе Боже, надіє наша, слава тобі!</p>

<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй (<i>3 р</i>.). Благослови.</p>

<p><i>Священик:</i> Христос, що воскрес із мертвих, істинний Бог наш, молитвами пречистої своєї Матері, святих, славних і всехвальних апостолів, і святого (<i>ім'я, якого є храм</i>), і святих апостолів Іродіона, Агава, Руфа, Асинкріта, Флегонта і Єрма, яких пам'ять нині звершуємо, і всіх святих, помилує і спасе нас, як благий і чоловіколюбець.</p>

<p><i>Вірні:</i> Амінь.</p>

<p><i>Коли священик виголошує відпуст, диякон підносить орар. Після цього священик повертається у святилище святими дверми, а диякон – південними і, зачинивши св. двері, роблять перед престолом малий поклін та скидають з себе ризи.</i></p>
