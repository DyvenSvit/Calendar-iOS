<p><b>Велика п’ятниця. </b></p>

<h2>Прп. Іларіона Нового. Св. Стефана, чудотворця.</h2>

<p><b>УТРЕНЯ СТРАСТЕЙ ГНІХ</b></p>

<p><i>Священик в епітрахилі багряної барви, перед святою трапезою творить малий поклін, відсуває катапетасму, виходить південними дверима перед зачинені святі двері, та виголошує:</i></p>

<p><b><i>Священик: </i></b>Слава святій, одноістотній, животворній, і нероздільній Тройці, завжди, нині і повсякчас, і на віки вічні. </p>

<p><b><i>Люди: </i>Амінь.</b></p>

<p>Слава в вишніх Богу і на землі мир,* в людях благовоління. <i>(З р.)</i></p>

<p>Господи, губи мої відкрий* і уста мої сповістять хвалу твою. <i>(2 р.)</i></p>

<p><b>Шестипсалм'я</b></p>

<p><b>Псалом 3 (<i>У понеділок</i>)</b></p>

<p>О Господи, як багато моїх ворогів,* багато їх повстало проти мене.</p>

<p>Багато тих, що мені кажуть:* «Нема йому спасіння в Бозі».</p>

<p>Але ти, Господи, щит мій навколо мене,* ти моя слава, підносиш голову мою вгору.</p>

<p>Я голосно візвав до Господа,* і він вислухав мене з гори святої своєї.</p>

<p>Я ліг собі й заснув, і пробудився,* бо Господь мене зберігає.</p>

<p>Я не боюся безлічі людей,* що навколо мене обсіли.</p>

<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>

<p>У Господа спасіння,* і на твій народ – благословення твоє.</p>

<p><b>Псалом 37 (<i>У вівторок</i>)</b></p>

<p>О Господи, не докоряй мені в твоїм гніві,* і не карай мене в твоїм обуренні.</p>

<p>Бо твої стріли мене прошили,* і рука твоя спустилася на мене.</p>

<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>

<p>Бо мої провини голову мою перевищили,* немов важкий тягар, що тяжить над мою силу.</p>

<p>Смердять, загнивши, мої рани,* задля мого нерозуму.</p>

<p>Принижений, зігнувсь я вельми,* повсякденно сумний ходжу я.</p>

<p>Бо нутро моє повне жару,* і здорового нема нічого на моїм тілі.</p>

<p>Зомлів я, розбитий понад міру,* і скиглю від стогону серця мого.</p>

<p>О Господи, перед тобою все моє бажання,* і стогін мій від тебе не скритий.</p>

<p>Серце моє розколотилось, сила мене полишила,* і навіть очей моїх світло, – і того вже нема в мене.</p>

<p>Друзі мої та приятелі далекі від моєї рани,* і родичі мої стоять оподаль.</p>

<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>

<p>Я, немов глухий, не чую,* і як німий, що уст своїх не відкриває.</p>

<p>Я став, немов людина, що не чує,* в устах якої одвіту немає.</p>

<p>На тебе бо, о Господи, я уповаю,* ти вислухаєш мене, Господи, мій Боже.</p>

<p>Кажу бо: Нехай не втішаються наді мною, як захитається моя нога,* нехай не несуться проти мене.</p>

<p>Я бо ось-ось уже маю впасти,* і біль мій передо мною завжди.</p>

<p>Я бо провину мою визнаю,* і гріхом моїм журюся.</p>

<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>

<p>І ті, що злом оддячують за добро,* вони проти мене, бо я про добро дбаю.</p>

<p>Не покидай мене, о Господи,* не віддаляйся від мене, мій Боже.</p>

<p>Поспіши мені на допомогу,* Господи, моє спасіння.</p>

<p><b>Псалом 62 (<i>У середу</i>)</b></p>

<p>Боже, ти Бог мій!* Тебе шукаю пильно.</p>

<p>Тебе душа моя прагне,* тебе бажає тіло моє в землі сухій, спраглій і безводній.</p>

<p>Отак і я у святині тебе виглядаю:* побачити силу твою й твою славу.</p>

<p>Бо твоя милість ліпша від життя,* уста мої славитимуть тебе.</p>

<p>Отак буду тебе хвалити поки життя мого,* у твоїм імені здійматиму мої руки.</p>

<p>Душа моя насититься, немов туком та оливою,* уста мої веселим голосом хвалитимуть тебе.</p>

<p>Коли згадаю на моїй постелі тебе,* під час нічних чувань розмишлятиму про тебе.</p>

<p>Бо ти прийшов мені на допомогу,* і в тіні крил твоїх я ликуватиму.</p>

<p>Душа моя до тебе лине,* мене підтримує твоя правиця.</p>

<p>Ті ж, які чигають на мою душу,* зійдуть у безодні підземні.</p>

<p>Їх віддадуть мечеві на поталу,* вони шакалів здобиччю стануть.</p>

<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>

<p>Слава Отцю, і Сину, і Святому Духові, і нині і повсякчас, і на віки віків. Амінь.</p>

<p>Алилуя, алилуя, алилуя, слава Тобі, Боже. <i>Тричі, без поклонів</i>. </p>

<p>Господи, помилуй. <i>Тричі</i>. Слава, і нині:</p>

<p><b> Псалом 87 (<i>У четвер</i>) </b></p>

<p>Господи, Боже мого спасіння,* я вдень кличу, і вночі перед тобою скаржусь.</p>

<p>Нехай прийде перед твоє обличчя моя молитва!* Прихили своє вухо до мого благання.</p>

<p>Душа бо моя наситилася горем,* і життя моє наблизилося до шеолу.</p>

<p>Мене залічено до тих, що сходять у яму.* Я став як чоловік, що допомоги не має.</p>

<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>

<p>Поклав ти мене в глибоку яму,* у темряву та безодню.</p>

<p>Тяжить на мені твій гнів,* і всіма хвилями твоїми гнітиш мене.</p>

<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>

<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>

<p>Хіба для мертвих робиш чуда?* Хіба то тіні встануть, щоб тебе хвалити?</p>

<p>Хіба звіщатимуть у могилі твою милість,* у пропасті глибокій − твою вірність?</p>

<p>Хіба чуда твої в темряві будуть відомі,* і твоя ласка в землі забуття?</p>

<p>Ось чому, Господи, до тебе я взиваю,* і моя молитва вранці йде тобі назустріч.</p>

<p>Чому, Господи, відкинув ти мою душу,* чому ховаєш своє обличчя від мене?</p>

<p>Я безталанний і конаю змалку,* я перебув страх твій − і умліваю.</p>

<p>Твій палкий гнів пронісся наді мною,* твої страхіття мене погубили.</p>

<p>Увесь час вони оточують мене, мов води,* усі разом мене обступили.</p>

<p>Ти віддалив від мене товариша і друга,* а із знайомих у мене тільки темінь.</p>

<p><b>Псалом 102 (<i>У п'ятницю</i>)</b></p>

<p>Благослови, душе моя, Господа,* і все нутро моє − його святе ім'я.</p>

<p>Благослови, душе моя, Господа,* і не забувай усіх добродійств його ніколи.</p>

<p>Він прощає всі твої провини,* зціляє всі твої недуги.</p>

<p>Він визволяє життя твоє від ями,* вінчає тебе ласкою і милосердям.</p>

<p>Він насичує твій похилий вік добром,* і оновляється, як орел, твоя юність.</p>

<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>

<p>Милосердний Господь і добрий,* повільний до гніву й вельми милостивий.</p>

<p>Не буде вічно він обурюватися,* і не буде гніватись повіки.</p>

<p>Не за гріхами нашими учинив він із нами,* і не за провинами нашими відплатив він нам.</p>

<p>Бо як високо небо над землею,* така велика його милість над тими, що його бояться.</p>

<p>Він знає з чого ми зліплені,* він пам'ятає, що ми порох.</p>

<p>Чоловік бо – дні його, немов билина,* квітне, і мов квітка в полі.</p>

<p>Потягне над ним вітер, і його немає,* і місце, де він був, його не впізнає вже більше.</p>

<p>Милість же Господня від віку й до віку* над тими, що його бояться.</p>

<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>

<p>Господь на небі утвердив престол свій,* і царство його всім володіє.</p>

<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>

<p>Благословіте Господа, всі його небесні сили,* слуги його, що чините його волю.</p>

<p>Благословіте Господа, усі його твори, по всіх місцях його правління.* Благослови, душе моя, Господа!</p>

<p><b>Псалом 142 (<i>У суботу й неділю</i>)</b></p>

<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>

<p>І не входь у суд із твоїм слугою,* бо ніхто з живих не виправдається перед тобою.</p>

<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>

<p>Дух мій тривожиться в мені* і серце моє жахається в мені всередині.</p>

<p>Я згадую дні давні,* роздумую над усіма вчинками твоїми і над ділами рук твоїх міркую.</p>

<p>До тебе простягаю мої руки;* моя душа, мов спрагла земля, тебе жадає.</p>

<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>

<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>

<p>Спаси мене, Господи, від ворогів моїх* – бо до тебе прибігаю.</p>

<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>

<p>Живи мене, о Господи, імени твого ради,* у справедливості твоїй виведи з скорботи мою душу.</p>

<p>І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>

<p><b>Слава</b> Отцю, і Сину, і Святому Духові: </p>

<p><b>І нині</b> і повсякчас, і на віки вічні. Амінь. Алилуя, алилуя, алилуя: Слава тобі, Боже! (<i>3 р</i>.).</p>

<p><b>Ранішні молитви</b></p>

<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім’я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милості; і дай нам, що зі страхом і любов’ю завжди тобі служимо, хвалити несказанну твою доброту. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду і добро, бо тебе славимо як правдивого Бога нашого. Прихили вухо своє і вислухай нас, і пом’яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі і всім людям. Хай благословиться і прославляється всечесне і величне ім’я твоє, Отця, і Сина, і Святого Духа, нині і повсякчас, і на віки вічні. Амінь.</p>

<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоя є влада і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>

<p><i>Після закінчення псалма священик на цьому ж місці виголошує мирну єктенію (якщо буде диякон – то на </i>Слава,<b></b><i>виходить південними дверима перед святі двері, віддавши шану священикові, виголошує мирну єктенію, а священик повертається до святилища та, стає перед святою трапезою.</i></p>

<p><b>Мирна єктенія</b></p>

<p><b><i>Диякон:</i></b>В мирі Господеві помолімся.</p>

<p><b><i>Люди, </i></b><i>на кожне прошення: </i><b>Господи, помилуй.</b></p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих божих церков і з’єднання всіх, Господеві помолімся.</p>

<p>За святий храм цей і тих, що з вірою, благоговінням і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім’я)</i>, папу Римського, і за блаженнішого Патріарха нашого <i>(ім’я)</i>, і за преосвященнішого Архиєпископа нашого кир <i>(ім’я)</i>, боголюбивого Єпископа нашого Кир <i>(ім’я)</i>, чесне пресвітерство, у Христі дияконство, за ввесь причет і людей Господеві помолімся.</p>

<h6>За Богом бережений народ наш, за правління і все військо, Господеві помолімся.</h6>

<p>За місто це (за село це), і за кожне місто, країну, і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених, і за спасіння їх, Господеві помолімся.</p>

<p>Щоб визволитися нам від усякої скорби, гніву, й нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Алилуя зі стихами</i><i>(гл.8):</i></p>

<p><i>Стих: </i><b>3 ночі лине дух мій до тебе, Боже, бо світло на землі – повеління твої.</b></p>

<p><i>Стих: </i><b>Справедливости навчіться ви, що живете на землі.</b></p>

<p><i>Стих: </i><b>Заздрість охоплює людей ненавчених.</b> </p>

<p><i>Стих: </i><b>Упокори їх, Господи, упокори славних землі.</b></p>

<p><i>Тропар: </i>Коли славні учні, умиванням ніг, на вечері просвіщалися, тоді Юда нечестивий, на грошолюбство хворіючи, отуманився, і беззаконним суддям тебе, праведного Суддю, продав. Дивись, скарбів любителю, на того, що ради них повісився. Тікай від душевної ненаситности, що на Учителя так наважилась. Милостивий до всіх, Господи, слава тобі. <i>(2 р.)</i></p>

<p><b>Слава і нині: </b><i>(ще раз тропар)</i></p>

<p><i>Коли тропар співається втретє, священик одягається у фелон, відчиняє святі двері благословить кадило, та кадить святу трапезу, запрестольну ікону, тоді виходить через святі двері на солею та кадить ікону Спасителя, та інші ікони правої сторони, тоді ікону Богородиці, та інші ікони лівої сторони, потім кадить вірних: праву і ліву сторони, повернувшись до святилища, віддає кадильницю. (Якщо буде диякон, тоді він кадить тут, і перед іншими євангеліями також). Після закінчення тропаря виголошує малу єктенію. Перед наступними євангеліями (крім 9 пісні: Чеснішу...) кадиться тільки престіл з чотирьох сторін. Після кадження, диякон або священик, співає малу єктенію:</i></p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими, пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо твоя є влада і твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><b><i>Люди: </i>Амінь. </b></p>

<p><b>Перше Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p><b><i>Люди, </i></b><i>перед кожним євангелієм: </i><b>Слава страстям твоїм, Господи, </b><i>(великий поклін)</i></p>

<p><i>Євангеліє читає сам священик:</i></p>

<p>І коли вийшов він, Ісус промовив: «Тепер прославився Син Чоловічий, і Бог прославився в ньому. І коли Бог прославився в ньому, то Бог і його прославить у собі, – і прославить його незабаром. Дітоньки, ще трохи я з вами. Шукатимете ви мене, та як я юдеям повідав: Куди я іду, ви піти неспроможні, – так само й вам повідаю нині. Нову заповідь даю вам, щоб ви любили один одного! Як я був полюбив вас, так любіте і ви один одного! З того усі спізнають, що мої ви учні, коли любов взаємну будете мати.» </p>

<p>Каже до нього Симон Петро: «Господи, куди ж ідеш?» Відказує йому Ісус: «Куди я йду, неспроможен єси зо мною нині йти. Аж потім підеш за мною.» Петро ж до нього: «Чого бо, Господи, неспроможен я нині йти за тобою? Життя моє за тебе покладу я!» «Життя твоє покладеш за мене? – відрікає Ісус. – Істинно, істинно кажу тобі: Не запіє і півень, а ти вже тричі відречешся мене.» </p>

<p>Хай не тривожиться серце ваше! Віруйте в Бога, віруйте й у мене. В домі Отця мого багато жител. Коли б не так, то я сказав би вам; іду бо напоготовити вам місце. І коли відійду і вам місце споготую, то повернуся і вас до себе візьму, щоб і ви були там, де я. Куди ж я йду – ви знаєте путь.»</p>

<p>«Господи, – каже до нього Тома, – не знаємо, куди ти йдеш. І як нам знати тую путь?» Ісус до нього: «Я – путь, істина і життя! Ніхто не приходить до Отця, як тільки через мене. Якщо б ви мене пізнали, то й Отця мого пізнали б. Відтепер знаєте його і бачили.» А Филип йому: «Господи, покажи нам Отця, і вистачить для нас.» «Скільки часу я з вами, – каже Ісус до нього, – а ти мене не знаєш, Филипе? Хто мене бачив, той бачив Отця. Як же ти говориш: Покажи нам Отця? Невже не віруєш, що я в Отці, а Отець у мені? Слова, які проказую до вас, не від себе проказую. Отець, який перебуває в мені, – він творить діла. Тож вірте мені, що я в Отці, й Отець у мені. А коли ні, то з-за самих діл вірте. Істинно, істинно говорю вам: Хто в мене вірує, той так само діла робитиме, що їх я роблю. А й більші від них робитиме, – бо я вже йду до Отця мого. І все, що попросите в моє ім’я, те вчиню, щоб Отець у Сині прославився. Вчиню, коли будь-що проситимете в моє ім’я.</p>

<p>Якщо любите ви мене, то мої заповіді берегтимете. І проситиму я Отця, і дасть він вам іншого Утішителя, щоб з вами був повіки, Духа істини, якого світ не може сприйняти, бо не бачить його і не знає. Ви ж його знаєте; бо перебуває він з вами, і буде в вас. Не полишу вас сиротами; я прийду до вас. Ще трохи, і світ мене вже не побачить. Ви ж мене побачите, бо я живу, і ви будете жити. Взнаєте того дня, що я в моєму Отці, і що ви в мені, а я в вас. Той, у кого мої заповіді, і хто їх береже, той мене любить. Хто як мене любить, того мій Отець полюбить, і я того полюблю і йому об’явлю себе.»</p>

<p>Юда ж – не Іскаріотський – мовить йому: «Господи, що таке сталося, що не світові, а нам ти себе об’явиш?» Ісус же озвався до нього, кажучи: «Коли хтось мене любить, то й слово моє берегтиме і злюбить його мій Отець, і прийдемо ми до нього, і в ньому закладемо житло. А хто мене не любить, той і слова мої не береже. І слово, яке ви чуєте, не моє, лише Отця, який послав мене. Це мовив я до вас, коли з вами перебував. А Утішитель, Святий Дух, якого Отець в ім’я моє зішле, той навчить вас усього і все вам нагадає, що я сказав вам. Мир залишаю вам, мій мир даю вам; не так, як світ дає, даю вам його. Хай не тривожиться серце ваше, і не страхається! Ви бо чули, що сказав я вам: Відходжу і до вас повернуся. Коли б ви мене любили, то зраділи б, що я до Отця йду: Отець бо більший, ніж я. Нині сказав я вам те, – перед тим, як воно настане, – щоб, коли настане, – увірували ви. Небагато говоритиму вже з вами, надходить бо князь світу цього. Щоправда, у мені не має він нічого. Але щоб світ знав, що я Отця люблю, то так, як Отець мені заповідав, я і чиню. Уставайте ж, ідімо звідси!»</p>

<p>«Я – виноградина правдива, а мій Отець – виноградар. Кожну в мені гілку, яка не приносить плоду, відрізує він. А кожну, яка вроджує плід, він очищує, аби ще більше плоду давала. Уже і ви чисті –, словом, яким промовляв я до вас. У мені перебувайте – а я у вас! Як неспроможна гілка сама з себе плоду принести, якщо не перебуватиме вона на виноградині, ось так і ви, якщо не перебуватимете в мені. Я виноградина, ви – гілки. Хто перебуває в мені, а я в ньому, – той плід приносить щедро. Без мене ж ви нічого чинити не можете. Якщо хтось у мені не перебуває, той, мов гілка, буде викинутий геть і всохне; їх бо збирають, кидають у вогонь, – і вони згоряють! Коли ж ви в мені перебуватимете, і мої слова в вас перебуватимуть, – просіте тоді, чого лиш забажаєте, і воно здійсниться для вас. Тим Отець мій прославляється, коли ви плід щедро приносите, – тож і учнями моїми станете. Як мене Отець полюбив, так я вас полюбив. Перебувайте у моїй любові! А в любові моїй перебуватимете, коли заповіді мої будете зберігати, як і я зберіг заповіді мого Отця і в його любові перебуваю. Я казав вам так для того, щоб була у вас моя радість і щоб ваша радість була повна. </p>

<p>Це моя заповідь, щоб ви любили один одного, як я вас полюбив! Ніхто неспроможен любити більше, ніж тоді, коли він за своїх друзів своє життя віддає. Коли ви робите все, що я вам заповідаю, то ви – друзі мої. Тож слугами вже не називатиму вас: слуга не відає, що його пан робить. Називаю вас друзями, бо все я вам об’явив, що чув від Отця мого. Не ви мене вибрали, а я вас вибрав і призначив, щоб ви йшли і плід принесли, та щоб тривав ваш плід, а й щоб усе, про що б ви тільки попросили в Отця в моє ім’я, дав вам. Ось, що вам заповідаю: щоб ви любили один одного! </p>

<p>Ненавидить вас світ – то знайте: мене він ще перед вами зненавидів. Були б ви від світу, то світ би своє любив. А що ви не від світу, бо я вибрав вас від світу, ось тому й ненавидить вас світ. Згадайте слово, що його був я вам вирік: Слуга не більший від пана свого. Переслідували мене – переслідуватимуть і вас. А слово моє зберігали – зберігатимуть і ваше. Та все те робитимуть вам за моє ім’я, не знають бо того, хто послав мене. Якби я не прийшов і не говорив до них, гріха не мали б вони. Та нині нема їм пробачення за їхній гріх! Хто ненавидить мене, той і Отця мого ненавидить. Був би я не вчинив серед них діл, що їх ніхто інший не вчинив, – гріха не мали б вони. А так – ось бачили, і зненавиділи: і мене, і Отця мого. Але щоб здійснилося слово, яке в законі їхньому записано: Зненавиділи вони мене без причини! Як прийде Утішитель, якого зішлю вам від Отця, Дух істини, який від Отця походить, то він і свідчитиме за мене. Та й ви свідчитимете: ви бо зо мною від початку.» </p>

<p>«Повідав я вам те, щоб ви не зневірилися. Виключать вас із синагог. А й година настане, коли то всяк, хто вас убиватиме, буде гадати, що служить тим Богові. Чинитимуть вам те, бо ані Отця, ані мене вони не спізнали. Сказав же я вам це, щоб ви нагадали те, що я вам говорив, коли прийде ота година. Спочатку не мовив я вам того, бо я був з вами. </p>

<p>Тепер же я іду до того, хто послав мене, – і жоден з вас мене не питає: Куди йдеш? Та що я вам це сказав, то серце ваше смутку сповнилося. Кажу вам, однак, правду: Ліпше для вас, щоб я відійшов. Бо коли не відійду, то Утішитель до вас не зійде. Якщо ж відійду, – пришлю його до вас. І коли прийде він, то переконає світ у грісі, у справедливості, і в засуді: щодо гріха – бо не вірують у мене, щодо справедливости – бо йду до Отця мого, і ви мене вже не побачите; щодо засуду – бо князь цього світу засуджений. Багато ще я маю вам повідати, та не перенесли б ви нині. Тож коли зійде той, Дух істини, він і наведе вас на всю правду, – він бо не промовлятиме від себе, лише буде повідати, що вчує, і звістить те, що настане. І прославить він мене, бо з мого візьме і звістить вам. Усе, що Отець має, – моє. Тим то й сказав я вам, що він з мого візьме і звістить вам. Ще трохи, і ви не побачите мене більше, і знову ще трохи, – і побачите мене: я бо йду до Отця.» </p>

<p>Тоді деякі з його учнів заговорили між собою: «Що воно значить те, що він говорить: Ще трохи, і ви мене не побачите, а знову ще трохи, і побачите мене? І оте: Я йду до Отця?» Казали, отже: «Що воно означає, оте «трохи», про яке він говорить? Не знаємо, що він хоче сказати!» Ісус же, відаючи, що вони бажають його спитати, мовив до них: «Розпитуєте один одного, що я хотів сказати словами: Ще трохи, і мене не побачите, і знову ще трохи, і побачите мене? Істинно, істинно говорю вам: Голоситимете, ридатимете, світ же радітиме. Журитиметесь, але журба ваша у радощі обернеться. Журба жінці, коли вона народжує, бо година її вибила. А вродить дитятко – з радощів, що людина на світ народилася, вже й пам’яті про болі нема! Оце й ви нині в журбі. Але я вас знову побачу, і зрадіє ваше серце, і ніхто ваших радощів від вас не відбере. І того дня ви не будете питати мене нічого. Істинно, істинно кажу вам: Чого б ви тільки попросили в Отця, – він дасть вам у моє ім’я. В ім’я моє досі ви не просили нічого. Просіте ж – і ви одержите, щоб радощів ваших було вщерть. </p>

<p>Оповідав я вам про те притчами. Надходить година, коли вже і притчами не промовлятиму до вас, лише – одверто про Отця звістую вам. Ось того дня проситимете ви в моє ім’я, – і я вже не кажу, що за вас Отця буду благати: Отець бо й сам любить вас, бо ви мене полюбили і повірили, що я від Бога вийшов. Я вийшов від Отця і прийшов на світ – і знову полишаю світ і до Отця повертаюсь.» Мовлять до нього учні: «Ось заговорив ти одверто, і ніякої не оповідаєш притчі. І спізнали ми тепер, що ти всевідущий, тож не потрібно тобі, щоб хтось тебе запитував. Ось тим і віруємо, що від Бога єси вийшов.» Відповів їм Ісус: «Віруєте нині? Ось надходить година – і тепер вона, – коли то ви розсієтеся кожен у свій бік, а мене самого полишите. Та я не сам, бо зо мною – Отець. Сказав я вам це, щоб ви мали в мені мир. У світі страждатимете. Та бадьортеся! Я бо подолав світ.» </p>

<p>Отак мовив Ісус, а підвівши очі свої до неба, проказав: «Отче, прийшла година! Прослав свого Сина, щоб Син твій тебе прославив, згідно з владою, що її ти дав йому над усяким тілом: дарувати життя вічне тим, яких ти передав йому. А вічне життя у тому, щоб вони спізнали тебе, єдиного, істинного Бога, і тобою посланого – Ісуса Христа. Я тебе на землі прославив, виконавши те діло, яке ти дав мені до виконання. Тепер же прослав мене, Отче, у себе – славою тією, що її я мав у тебе перед тим, як постав світ! Я об’явив твоє ім’я людям, яких ти від світу передав мені. Вони були твої, ти ж передав мені їх, і зберегли вони слово твоє. Нині збагнули вони, що все, тобою дане мені – від тебе; слова бо, тобою мені дані, я їм дав, і сприйняли вони їх, і справді збагнули, що від тебе я вийшов, і увірували, що ти мене послав. Молю ж за них: не за світ молю, лише за тих, яких ти передав мені, бо вони – твої. І все моє –твоє, твоє ж – моє, і в них я прославився. Я вже більш не у світі, а вони у світі, і я до тебе йду. Отче Святий! Заради імени твого бережи їх, тих, що їх ти мені передав, щоб були одно, як ми! Бувши з ними у світі, я беріг їх у твоє ім’я; тих, яких ти передав мені, я їх стеріг, і ніхто з них не пропав, лише син загибелі, щоб збулося Писання. Тепер же іду до тебе, і кажу те, у світі бувши, щоб вони радощів моїх мали у собі вщерть. Слово твоє я передав їм, тож зненавидів їх світ, – не від світу бо вони, так само, як і я не від світу. Не молю, щоб ти узяв їх від світу, лише – щоб зберіг їх від лихого. Вони не від світу так само, як і я не від світу. Освяти їх у твоїй істині: слово твоє – істина. Як послав єси мене у світ, так послав і я їх у світ. Віддаю себе за них у посвяту, щоб і вони були освячені в істині. </p>

<p>Та не лиш за цих молю, але і за тих, які завдяки їхньому слову увірують в мене, щоб усі були одно, як ти, Отче, в мені, а я в тобі, щоб і вони були в нас об’єднані; щоб світ увірував, що ти мене послав. І славу, що ти дав мені, я дав їм, щоб вони були одно так само, як і ми одно. Я – в них, і ти – в мені, – щоб вони були звершені в єдності, щоб світ збагнув, що послав єси мене, та й ізлюбив їх, як ізлюбив мене. Отче! Хочу, щоб ті, яких ти мені передав, перебували там, де і я, щоби й вони були зо мною та й бачили мою славу, яку ти дав мені, бо полюбив єси мене перед заснуванням світу. Праведний Отче! Світ не спізнав тебе, але я тебе спізнав, а й оті спізнали, що послав єси мене. І об’явив я їм твоє ім’я, і об’являти буду, щоб любов, якою ти полюбив мене, в них перебувала, – а я в них!» </p>

<p>Промовивши це, вийшов Ісус із своїми учнями на той бік Кедрон-потоку, де був сад, куди увійшли він та його учні.<i> (Ів.13,31-18,1)</i></p>

<p><b><i>Люди: </i></b><i>(після кожного євангелія) </i><b>Слава довготерпінню твоєму, Господи, </b><i>(великий поклін)</i></p>

<p><i>Після читання кожної євангелії, священик цілує святу Книгу, і залишає її розгорнутою на аналої. Повернувшись до святої трапези, зачиняє святі двері.</i></p>

<p><i>Після читання кожної євангелії дзвониться у всі церковні дзвони, а після дванадцятої євангелії не дзвониться у дзвони аж до Воскресіння, замість дзвонів використовуємо дерев’яні калатала.</i></p>

<p><i>Антифон 1</i><i>(гл. 8): </i>Князі народні зібралися разом*, на Господа і на Христа його.</p>

<p>Словом неправдивим винуватять мене.* Господи, Господи, не покинь мене!</p>

<p><i>Антифон 2</i><i>(гл. 6): </i>Біжить Юда до беззаконних книжників і каже: Що ви дасте мені, і я вам видам його?* Коли вони змовлялися проти тебе, Господи,* ти сам невидимо стояв серед них.* Серцевідче, пощади душі наші.</p>

<p><i>Антифон 3</i><i>(гл. 2): </i>Коли ти, Господи воскресив Лазаря,* тобі, Чоловіколюбче, виголошували Юдейські діти: Осанна!* Беззаконний же Юда не хотів цього зрозуміти.</p>

<p>На вечері твоїй, Христе Боже,* учням своїм ти наперед казав:* Один із вас зрадить мене.* Беззаконний же Юда не хотів цього зрозуміти.</p>

<p>Не спіть, але моліться, щоб не ввійти у спокусу!* – остерігав ти учнів своїх, Христе Боже наш.* Беззаконний же Юда не хотів цього зрозуміти.</p>

<p><b>Слава і нині: </b>Спаси, Богородице Діво, від лиха слуг своїх,* бо ми всі вдаємось до тебе, після Бога,* як до непорушної стіни й захисниці.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими, пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти благий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Сідальний(гл. 7): </i>На вечері, коли ти учнів гостив,* знаючи про домовлену зраду,* тоді Юду виявив ти,* хоч і знав, що він не покається;* але ти хотів, щоб усі знали, що з волі своєї* віддаєш себе, щоб визволити світ від злого.* Довготерпеливий Господи, слава тобі!</p>

<p><b>Друге Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>Промовивши це, вийшов Ісус із своїми учнями на той бік Кедрон-потоку, де був сад, куди увійшли він та його учні. Юда ж, який його зрадив, знав також те місце, Ісус бо та учні його часто там збиралися. Узявши, отже, Юда відділ війська і первосвященицьких та фарисейських слуг, прибув туди з ліхтарями, смолоскипами та зброєю. Ісус же, знаючи все, що мало з ним статися, вийшов і мовив до них: «Кого шукаєте?» «Ісуса Назарянина», відповіли ті. «Це я», каже їм Ісус. Стояв же і Юда з ними, який його зрадив. І коли він їм сказав: «Це я!» – подалися назад і припали до землі. Тож він спитав їх ще раз: «Кого бо шукаєте?» А вони: «Ісуса Назарянина.» «Сказав же вам, – озвавсь Ісус, – що то я. Коли, отже, шукаєте мене, то відпустіть оцих, щоб ішли собі»; – щоб слово те здійснилось, яке був вирік: «З-поміж тих, що їх ти передав мені, не погубив я ні одного.» Тоді Симон Петро, який мав меч при собі, добув його і, вдаривши первосвященикового слугу, відрубав йому праве вухо. Малхом звали того слугу. Але Ісус озвався до Петра: «Сховай меч у піхву! Чашу, яку дав мені Отець, – чи не мав би я її пити?» </p>

<p>Тоді військовий відділ, тисяцький та юдейські слуги схопили Ісуса і, зв’язавши його, повели спершу до Анни: цей бо був тесть Каяфи, що був первосвящеником того року. А був же то той самий Каяфа, який дав був пораду юдеям: «Ліпше, щоб за народ помер один чоловік.» За Ісусом же слідував Симон Петро з ще іншим учнем. А що учень той знаний був первосвященикові, то й увійшов він у двір первосвященика з Ісусом. Петро ж стояв надворі біля дверей. Той інший, знаний первосвященикові учень, вийшов, промовив до одвірної слугині та й увів Петра. Слугиня ж одвірна й каже до Петра: «Чи й ти не з учнів отого чоловіка?» – «Ні», відрік той. Слуги і сторожа, що вогонь розклали, стояли там і грілися, було бо холодно. Отож і Петро стояв там з ними та грівся. </p>

<p>І спитав первосвященик Ісуса про його учнів і про його навчання. Ісус же відказав йому: «Говорив я світові одверто. Завжди навчав я у синагозі й у храмі, де сходяться усі юдеї. Нічого не говорив я потайки. Чому мене запитуєш? Спитай он тих, що чули, що я до них промовляв. Вони бо знають, що говорив я.» На ті слова один із сторожі, який стояв там, ударив в обличчя Ісуса, кажучи: «Ось так відказуєш первосвященикові?» Озвався ж Ісус до нього: «Якщо я зле сказав, доведи, що воно погано. А якщо добре, то за віщо б’єш мене?» І відіслав його Анна зв’язаного до первосвященика Каяфи. </p>

<p>А стояв там Симон Петро і грівся. От і мовили до нього: «Чи і ти не з його учнів?» І відрікся той, і відказав: «Ні!» Каже тоді один із первосвященикових слуг, родич того, якому Петро відрубав вухо: «Чи ж не тебе я бачив у саду з ним?» Тоді Петро відрікся ще раз. І зараз же півень запіяв! </p>

<p>Повели тоді Ісуса від Каяфи у Преторію. Був же ранок. Та не ввійшли вони у Преторію, щоб не осквернитись, а й могти їсти пасху. <i>(Ів. 18,1-28)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><i>Антифон 4 (гл. 5): </i>Сьогодні Юда покидає Вчителя і приймає диявола.* Засліплюється пристрастю грошолюбства* і, потьмарений відходить від Світла.* Бо як же може бачити той, хто світло продав за тридцять срібняків?* Але той, що за світ постраждав, засяяв над нами. До нього ми взиваємо:* Ти, що постраждав і вболівав над людьми,* Господи, – слава тобі!</p>

<p><i>Антифон 5</i><i>(гл. 6): </i>Учень згодився на ціну за Вчителя* і за тридцять срібняків продав Господа,* поцілунком лукавим,* віддавши його беззаконним на смерть.</p>

<p><i>Антифон 6</i><i>(гл. 7): </i>Сьогодні Юда пильнує, щоб видати Господа,* предвічного Спаса світу,* що п’ятьма хлібами наситив багато народу.* Сьогодні беззаконник зрікається Вчителя.* Той, що був учнем, видає за гроші Владику,* продавши того, хто людину манною наситив.</p>

<p>Ти, Господи, прийшов на добровільні страждання,* і учням своїм докоряв:* Якщо ви ані однієї години не можете бути зі мною,* невже ж ви, як кажете, помрете за мене?* Дивіться ось на Юду!* Він не спить, а пильнує, щоб продати мене беззаконним.* Встаньте і моліться, щоб ніхто з вас мене не відрікся;* коли побачите мене на хресті!* Довготерпеливий Господи, – слава тобі!</p>

<p><b>Слава і нині: </b>Радуйся, Богородице!* Ти породила Господа, якого небеса вмістити не можуть.* Радуйся, Діво!* Про тебе пророки провіщали.* Радуйся, бо від тебе Еммануїл засяяв.* Радуйся, Мати Христа Бога нашого!</p>

<p>Мала єктенія</p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо освятилося і прославилося всечесне і величне ім’я твоє, Отця, і Сина, і Святого Духа, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Сідальний(гл. 7): </i>Що призвело тебе, Юдо, стати зрадником Спасителя?* Хіба ж він відлучив тебе від товариства апостолів?* Невже відібрав тобі дар зцілення?* Чи, може, відкинув тебе від столу, як вечеряв з іншими?* Чи, може, як іншим обмивав ноги, тебе він поминув?* Про скільки ж то ласк ти забув!* Тепер же виявляється вся твоя невдячна істота;* проповідується ж його незмірне довготерпіння і велике милосердя.</p>

<p><b>Третє Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Матея святого Євангелія читання.</p>

<p>Ті, що схопили Ісуса, повели його до первосвященика Каяфи, де зібралися книжники та старші. Петро ж ішов слідом за ним оподалік, аж до палацу первосвященика й, увійшовши до середини, сів із слугами, щоб побачити, чим воно скінчиться. Первосвященики та ввесь синедріон шукали ложного свідоцтва на Ісуса, щоб його вбити, і не знайшли, дарма, що було з’явилось багато ложних свідків. Нарешті прийшло двоє і кажуть: «Цей сказав: Я можу зруйнувати храм Божий і за три дні його відбудувати.» Тут підвівся первосвященик і сказав до нього: «Нічого не заперечуєш, що вони на тебе свідчать?» Але Ісус мовчав. Первосвященик каже до нього: «Заклинаю тебе живим Богом, щоб ти сказав нам, чи ти Христос, син Божий.» Тоді Ісус сказав до нього: «Ти мовив. Тільки ж кажу вам: Віднині ви побачите Чоловічого Сина, який сидітиме праворуч Всемогутнього й ітиме на небесних хмарах.» Тоді первосвященик роздер свою одежу і заявляє: «Він сказав богохульство! Нащо нам ще свідків? Оце ж ви щойно чули богохульство! Як вам здається?» Ті відповіли; «Він ― винен смерти.» </p>

<p>Тоді вони почали плювати йому в обличчя та бити кулаками; інші ж били його в обличчя і промовляли: «Проречи нам, Христе, хто тебе вдарив?» </p>

<p>Петро ж сидів надворі. Аж тут одна служниця підійшла до нього й каже: «І ти був з Ісусом Галилеєм.» Але той перед усіма відрікся і заявив: «Не знаю, що таке говориш.» Коли ж: він вийшов до воріт, уздріла його інша й каже до тих, що там були: «Цей був з Ісусом з Назарету.» Він знову, клявшися, відрікся: «Не знаю я цього чоловіка.» Десь трохи згодом приступили ті, що там стояли, і заговорили до Петра: «Ти таки справді один з них, бо й твоя вимова тебе виявляє.» Тоді Петро почав клястися та божитися: «Не знаю я цього чоловіка.» І враз заспівав півень. І Петро згадав те слово, що Ісус сказав був: «Раніше, ніж півень заспіває, ти тричі зречешся мене.» І вийшовши звідтіль, заплакав гірко. <i>(Мт. 26,57-75)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><i>Антифон 7</i><i>(гл. 8): </i>Ти, Господи, серед великих терпінь,* сказав до беззаконників, які тебе схопили:* Хоч ви вдарили Пастиря й розігнали дванадцять овець – моїх учнів,* але я міг би виставити більше, ніж дванадцять легіонів ангелів.* Однак я терплю, щоб сповнилося все оте незбагненне й таємне,* що я провістив вам через моїх пророків.* Господи, – слава тобі!</p>

<p><i>Антифон 8</i><i>(гл. 2): </i>Скажіть, безбожники:* Що ви чули від Спаса нашого?* Хіба ж він не з’ясував закон і навчання пророків?* Як же ж тоді ви наважилися видати Пилатові того,* хто є від Бога* – Боже Слово і Спасителя душ наших?</p>

<p><i>Антифон 9</i><i>(гл. 3): </i>Склали тридцять срібняків, ціну за оціненого,* що нею оцінили його сини Ізраїля.* Чувайте й моліться, щоб не ввійти у спокусу,* бо дух бадьорий, але тіло немічне! * Отож, чувайте!</p>

<p>Тричі Петро тебе відрікся,* і, негайно зрозумівши, що ти йому сказав,* приніс сльози покаяння.* Боже, очисти мене і спаси мене!</p>

<p><b>Слава і нині: </b>Ми народ, що від поган походить, оспівуємо тебе, Богородице чиста,* бо ти породила Христа Бога нашого,* який через тебе визволив людей від прокляття.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі<i>, </i>Господи.</b></p>

<p><b><i>Священик: </i></b>Бо ти благий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди:</i></b><b>Амінь.</b></p>

<p><i>Сідальний (гл. 8): </i>Як же то Юда, колись твій учень,* наважився тебе видати?* Наклепник і безбожник, зрадливо взявши участь у вечері,* пішов до священиків і сказав:* Що дасте мені, і я вам видам того,* хто порушив закони і суботу зневажив.* Довготерпеливий Господи, – слава тобі!</p>

<p><b>Четверте Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>Повели тоді Ісуса від Каяфи у Преторію. Був же ранок. Та не ввійшли вони у Преторію, щоб не осквернитись, а й могти їсти пасху. Вийшов тоді до них Пилат і промовив: «Яке оскарження принесли ви на цього чоловіка?» А ті йому кричать у відповідь: «Якби не був з нього злочинець, не передавали б ми його тобі!» Тож каже їм Пилат: «То беріть собі його ви і судіть за вашим законом.» Юдеї ж йому: «Не дозволено нам нікого вбивати!» – Щоб здійснилося слово Ісуса, що сказав, вказуючи, якою смертю має вмерти. </p>

<p>І ввійшов Пилат знов у преторію, закликав Ісуса і каже до нього: «Ти цар юдейський?» Ісус же у відповідь: «Кажеш те від себе, а чи інші про мене так тобі оповіли?» «Хіба ж я юдей? – озвався Пилат. – Народ твій і первосвященики передали тебе мені. Що ти таке зробив?» «Царство моє не від світу цього, – відрік Ісус. – Було б моє царство від цього світу, то сторожа моя була б воювала, щоби мене не видали юдеям. Але не звідсіля моє царство.» «То ти таки цар?» – мовив до нього Пилат. І відповів Ісус: «Ти кажеш, що я цар. Я на те уродився і прийшов у світ на те, щоб свідчити істину. Кожен, хто від істини, слухає голос мій.» «Що таке – істина?» – озвався Пилат до нього. І сказавши те, вийшов знов до юдеїв і каже до них: «Жодної провини не знаходжу я на ньому. Є у вас, однак, звичай, щоб на Пасху відпустив я вам одного. Тож хочете, щоб я вам юдейського царя відпустив?» «Ні, не його!» – знову, закричали ті, – але Варавву!» А був же Варавва розбійник. </p>

<p>Забрав тоді Пилат Ісуса та й звелів його бичувати. А вояки, сплівши вінок із тернини, вклали йому на голову ще й зодягли його у багряницю і, підступаючи до нього, казали: «Радуйся, царю юдейський!» І били його в обличчя. </p>

<p>Знову вийшов Пилат надвір і до них промовляє: «Ото виводжу вам його, щоб ви знали, що я жадної провини на ньому не знаходжу.» І вийшов Ісус у вінку терновім та в багряниці. І сказав їм Пилат: «Ось чоловік!» Та скоро побачили його первосвященики та слуги, закричали: «Розіпни! Розіпни!» Каже Пилат їм: «Беріть його ви і розіпніть, я бо жодної провини не знаходжу на ньому.» А юдеї йому: «У нас є закон, і за законом мусить він умерти, бо він із себе Сина Божого зробив.» </p>

<p>Як почув те слово Пилат, стривожився ще дужче. Повернувся він ще раз у Преторію та й каже Ісусові: «Звідкіля ти?» Не дав же йому Ісус одвіту. «Зо мною не розмовляєш, – каже йому Пилат, – чи не знаєш, що в мене влада відпустити тебе і влада розіп’ясти тебе?» І відрік Ісус: «Не мав би ти надо мною ніякої влади, якби тобі не було дано згори. Через те на отому, хто мене тобі видав, більший гріх.» </p>

<p>Від тієї хвилини шукав Пилат можливости, як би його відпустити. Але юдеї кричали: «Відпустиш його, то не будеш кесаревим другом! Усяк, хто з себе робить царя, кесареві спротивляється!» Тож зачувши ті слова, вивів Пилат Ісуса і сів на судівське сидіння, на місці, яке має назву Літостротон, а по-єврейському – Гаввата. А був то день, коли споготовлювали Пасху, близько шостої години. І каже до юдеїв: «Ось цар ваш.» Ті ж закричали: «Геть! Геть! Розіпни його!» А Пилат їм: «Маю я вашого царя розіп’ясти?» І відповіли первосвященики: «Нема в нас царя, тільки кесар!» І тоді видав він його їм на розп’яття. <i>(Ів. 18,28-19,16)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><i>Антифон 10</i> <i>(гл. 6)</i>: Той, хто одягається у світло, як у ризу,* стояв на суді нагий* і прийняв удари по щоці зрук, які він створив.* Народ же беззаконний прибив до хреста Господа слави.* Тоді роздерлася церковна завіса* і сонце померкло, не змігши дивитись,* як зневажають Бога,* перед яким усе тремтить.* Йому поклонімся!</p>

<p><i>Антифон 11</i><i>(гл. 6): </i>За добро, що ти, Христе вчинив народові своєму,* тебе засудили на розп’яття;* оцтом і жовчю тебе напоїли.* Віддай їм, Господи, за їхніми ділами,* бо не зрозуміли вони твого приниження.</p>

<p><i>Антифон 12</i><i>(гл. 8): </i>Так каже Господь до юдеїв: Народе мій!* Що я заподіяв тобі або чим викликав досаду?* Сліпців твоїх я зрячими вчинив, прокажених очистив,* чоловіка розслабленого я з ліжка підняв.* Народе мій! Що я заподіяв тобі?* І чим же ж ти мені відплатив?* За манну – жовчю, за воду – оцтом;* замість любові до мене, цв’яхами ти мене до хреста прибив.* Отож надалі не стерплю більше цього.* Покличу до себе інші народи,* і вони прославлять мене з Отцем і Духом,* Я ж подам їм життя вічне.</p>

<p>Законодавці ізраїльські, юдеї й фарисеї!* Так до вас говорить збір апостолів:* Ось той Храм, що його ви зруйнували!* Ось той Агнець, що його ви розіп’яли й у гробі поклали! * Але він своєю владою воскресне.* Не обманюйте себе, юдеї,* бо він той, хто і в морі спасав,* і в пустині годував.* Він – життя і світло і мир світу.</p>

<p><b>Слава і нині: </b>Радуйся, брамо Царя слави,* через яку лиш один Всевишній пройшов* і знову її залишив запечатаною на спасіння душ наших.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти єси, Бог наш, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь</b></p>

<p><i>Сідальний (гл. 8): </i>Коли ти, Боже, став перед Каяфою,* коли ти, Судде світу, віддав себе на суд Пилатові,* сили небесні з острахом захиталися.* Коли ж тебе піднесли на хрест посеред двох розбійників,* тоді тебе, Безгрішний, зараховано до беззаконників,* щоб спасенне було людство.* Милосердний Господи, – слава тобі!</p>

<p><b>П’яте Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Матея святого Євангелія читання.</p>

<p>Тоді Юда, який його зрадив, побачивши, що його засудили, розкаявся і повернув тридцять срібняків назад первосвященикам і старшим. «Згрішив я», ― сказав, ― «видавши кров невинну.» Ті ж відповіли: «Що нам до того? Ти побачиш!» Тоді він кинув гроші у святиню, пішов геть та й повісився. Первосвященики ж взяли ті гроші й кажуть: «Їх не годиться класти до скарбоні, бо це ціна крови.» Порадившись, вони купили за них гончарське поле, щоб ховати там чужинців. Тому це поле й досі зветься Полем Крови. Тоді здійснилося слово пророка Єремії, що каже: «І взяли вони тридцять срібняків, ціну того, що був оцінений синами Ізраїля, і дали їх за гончарське поле, як Господь мені звелів був.» </p>

<p>Поставлено Ісуса перед правителем, а правитель спитав його: «Ти цар юдейський?» Ісус відповів: «Ти кажеш.» Та коли первосвященики й старші його обвинувачували, він не відповідав нічого. Тоді Пилат каже до нього: «Хіба не чуєш усього, скільки то свідкують на тебе?» А він не відповів йому ані на одне слово, так що правитель вельми дивувався. </p>

<p>На свято звик був правитель відпускати народові одного в’язня, якого вони хотіли. Був же тоді визначний в’язень, що звавсь Варавва. А коли вони зібралися, Пилат каже до них: «Кого бажаєте, щоб я вам відпустив: Варавву чи Ісуса, що зветься Христос?» Знав бо він добре, що вони з зависти видали його. </p>

<p>І коли він сидів на судилищі, його жінка прислала йому сказати: «Нічого не роби праведникові тому, бо я цієї ночі вві сні багато витерпіла заради нього.» </p>

<p>Та первосвященики й старші намовили народ, ― просити за Варавву, а Ісуса ― видати на смерть. Заговорив правитель і сказав їм: «Кого з двох бажаєте, щоб я відпустив вам?» Ті відповіли: «Варавву.» Каже до них Пилат: «А що маю робити з Ісусом, що зветься Христос?» Усі відповіли: «Нехай буде розіп’ятий!» Спитав він: «Що злого вчинив він?» Вони ж ще більше заходилися кричати: «Нехай буде розіп’ятий!» Пилат, бачивши, що нічого не вдіє, а заколот дедалі більшає, взяв води й умив перед народом руки та й каже: «Я невинний крови праведника цього; ви побачите.» Увесь же народ відповів, кажучи: «Кров його на нас і на наших дітях!» Тоді він відпустив їм Варавву, а Ісуса, бичувавши, видав на розп’яття. </p>

<p>Тоді вояки правителя, взявши Ісуса у Преторію, зібрали на нього всю чоту і, роздягнувши його, накинули на нього червоний плащ і, сплівши вінець з тернини, поклали йому на голову, а тростину дали в праву руку. Потім, припавши перед ним на коліна, глузували з нього, кажучи: «Радуйся, царю юдейський!» І плювали на нього, брали тростину й били його по голові. А коли насміялися з нього, скинули з нього плащ, надягнули на нього його одіж і повели на розп’яття. </p>

<p>Виходячи ж, вони зустріли одного чоловіка з Киринеї, на ім’я Симон, і примусили його нести хрест його.<i> (Мт. 27,3-32)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><i>Антифон 13</i><i>(гл. 6): </i>Юрба вимагала в Пилата розп’ясти тебе, Господи,* хоч не знайшла провини в тобі.* Злочинця Варавву вони визволили,* а тебе праведного засудили* і взяли на себе клеймо душогубства.* Віддай їм, Господи, так, як вони заслужили,* бо вони вчинили зло проти тебе.</p>

<p><i>Антифон 14</i><i>(гл. 8): </i>Ти, Господи, прийняв за співтовариша в дорозі розбійника,* що кров’ю заплямував свої руки.* Долучи до нього і нас,* як милосердний і чоловіколюбець.</p>

<p><i>Антифон 15</i><i>(гл. 6): </i>Сьогодні на хресті розп’ято того,* хто землю і води створив.* На Царя ангелів вінець з тернини покладено;* в багряницю, для наруги, одягнено того,* хто небо хмарами вкриває;* удари приймає той, хто Адама в Йордані очистив; цвяхами прибито Жениха Церкви;* списом пробито Сина Діви.* Поклоняємось стражданням твоїм, Христе!* Поклоняємось стражданням твоїм, Христе!* Поклоняємось стражданням твоїм, Христе!* Появи і нам преславне твоє воскресіння.</p>

<p>Хрест твій, Господи, – це життя і захист для людей твоїх;* і ми, на нього надіючись, оспівуємо тебе,* розп’ятого Бога нашого, – помилуй нас.</p>

<p><b>Слава і нині: </b>Як Мати твоя, Христе,* побачила, тебе розп’ятого на хресті, заголосила:* Яку ж це страшну таємницю бачу я, Сину мій?<i>* </i>Як же ж то вмираєш, розп’ятий тілом на хресті,* ти, що життя всім подаєш?</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся. </p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо тобі належить усяка слава, честь і поклонення, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди:</i></b><b>Амінь.</b></p>

<p><i>Сідальний</i><i>(гл.4): </i>Викупив ти нас, Господи, від клятви законної твоєю пресвятою кров’ю,* прибитий до хреста і проколений списом,* та й безсмертя дав ти людям,* Спасе наш, – слава тобі!</p>

<p><b>Шосте Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Марка святого Євангелія читання.</p>

<p>Вояки повели його в середину двору, тобто у Преторію, та й скликали всю чоту. Вони вдягли його в багряницю і, сплівши вінець із тернини, поклали на нього та й почали його вітати: «Радуйся, царю юдейський!» І били його тростиною по голові, плювали на нього й, падаючи на коліна, поклонялись йому. </p>

<p>Коли над ним наглумилися, зняли з нього багряницю й одягнули його в його одежу. Опісля ж повели його на розп’яття. </p>

<p>Одного ж перехожого, Симона Киринея, батька Олександра та Руфа, що повертався з поля, присилували нести його хрест. </p>

<p>І привели його на місце Голготу, що значить Череп-місце, та й дали йому пити вина, змішаного з міррою, та він не прийняв. Тоді розіп’яли його й поділили його одежу, кинувши на неї жереб, хто що візьме. Була ж: третя година, коли вони розіп’яли його. А був і напис, за що його засуджено, написаний: «Цар Юдейський.» </p>

<p>І розіп’яли з ним двох розбійників, одного праворуч, а другого ліворуч від нього. Тоді збулось Писання, що каже: «І з беззаконними полічено його.» </p>

<p>І прохожі хулили його й, киваючи своїми головами, промовляли: «Гей, ти, що храм руйнуєш і в три дні знов його будуєш – спаси себе з хреста!» А й первосвященики глузували між собою й разом з книжниками приказували: «Інших спасав, а себе – не може спасти! Христос, цар Ізраїля – хай зійде тепер із хреста, щоб ми побачили й увірували.» Та й ті, що були з ним розп’яті, зневажали його.<i> (Мр. 15,16-32)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Блаженні:</b></p>

<p><b>У царстві твоїм, коли прийдеш,* пом’яни нас, Господи. Блаженні вбогі духом,* бо їх є царство небесне. Блаженні плачучі,* бо вони утішаться. Блаженні лагідні,* бо вони наслідять землю.</b></p>

<p>Адам через дерево раю позбавився,* розбійник через дерево хреста в раю оселився.* Перший покуштував і заповідь зламав;* другий, розп’ятий поруч тебе, визнав тебе – Бога в тайні.* Пом’яни і нас, Спасе, у царстві твоїм.</p>

<p><b>Блаженні голодні і спрагнені правди,* бо вони наситяться.</b></p>

<p>Беззаконники купили від ученика Творця Закону* і, як злочинця, привели його на суд Пилатові, кричачи: Розпни!* І це того, що їм у пустині манну послав.* Ми ж, наслідуючи праведного розбійника, з вірою промовмо:* Пом’яни і нас, Спасе, у царстві твоїм.</p>

<p><b>Блаженні милостиві,* бо вони помилувані будуть.</b></p>

<p>Зборище боговбивців, беззаконний народ юдейський,* несамовито кричав до Пилата:* Розпни Христа неповинного, а відпусти нам Варавву.* Ми ж звернімось до Христа словами розбійника благорозумного:* Пом’яни нас, Спасе, у царстві твоїм.</p>

<p><b>Блаженні чисті серцем,* бо вони Бога побачать.</b></p>

<p>Життєдайні твої ребра, як із раю,* виточують джерело, Церкву твою, Христе,* як словесний наповняють рай,* і в ній ділиться на русла – чотири Євангелії,* світ наповняючи, творіння звеселяючи* і всіх людей вірно навчають поклонятися царству твоєму.</p>

<p><b>Блаженні миротворці,* бо вони синами Божими назвуться.</b></p>

<p>Розп’явся єси мене ради, щоб добути мені відпущення;* проколотий ти був у ребра, щоб каплю життя подати мені;* цвяхами прибитий був, щоб я, глибиною страждань твоїх переконаний,* до величі могутности твоєї взивав:* Життєдавче Христе, слава Хресту твоєму, Спасе, і Страстям твоїм.</p>

<p><b>Блаженні вигнані за правду,* бо їх є царство небесне.</b></p>

<p>Коли тебе розпинали, Христе, все творіння , дивлячись, тремтіло;* основи землі захиталися з остраху перед могутністю твоєю;* світила затьмарились;* церковна завіса роздерлася, гори затряслися, скелі розпалися;* і розбійник вірний кличе з нами:* Спасе, пом’яни і нас у царстві твоїм.</p>

<p><b>Блаженні ви, коли зневажатимуть вас,* і виженуть, і говоритимуть усяке лихе слово на вас неправдиво, мене ради.</b></p>

<p>Рукопис гріхів наших на хресті роздер єси, Господи,* і, прилучившись до мертвих, тамтешнього мучителя зв’язав* і визволив усіх із кайданів смерти Воскресінням своїм,* яким ми просвітилися, Чоловіколюбче Господи, і взиваємо до тебе:* Пом’яни і нас, Спасе, у царстві твоїм.</p>

<p><b>Радуйтеся і веселіться,* бо нагорода ваша велика на небесах.</b></p>

<p>Ти, що вознісся на хрест, і смерти силу зруйнував,* і скасував як Бог, колишній присуд за гріх наш, Господи,* розбійникового покаяння сподоби і нас, єдиний Чоловіколюбче.* Ми вірою тобі служимо, Христе Боже наш, і взиваємо до тебе:* Пом’яни і нас, Спасе, у царстві твоїм.</p>

<p><b>Слава: </b>Єдинодумно, всі вірні помолімся,* щоб достойно прославляти Отця, і Сина, і Святого Духа, – божественну Одиницю,* що в трьох Особах незлито перебуває,* істинну, нероздільну і неприступну,* яка рятує нас від муки огненної.</p>

<p><b>І нині </b><i>(гл. 4): </i>Молитвами Матері твоєї, Христе,* що тебе безсіменно тілом породила,* і по різдві воістину зосталася непорочною Дівою,* будь нам, Владико, дуже милостивий* і прости всі гріхи нам, що безустанно взиваємо:* Пом’яни нас, Спасителю, у царстві твоїм.</p>

<p><b>Прокімен </b><i>(гл. 4)</i></p>

<p><b><i>Диякон: </i></b>Будьмо уважні.</p>

<p><b><i>Священик: </i></b>Мир всім.</p>

<p><b><i>Диякон: </i></b>Премудрість, будьмо уважні.</p>

<p><i>Прокімен</i><i>(гл. 4): </i>Поділили ризи мої між собою* і за одежу мою кидали жереб.</p>

<p><i>Стих: </i><b>Боже, Боже мій, зглянься наді мною! Чому ти мене покинув?</b></p>

<p><b>Сьоме Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Матея святого Євангелія читання.</p>

<p>Прибувши на місце, що зветься Голгота, тобто сказати «Череп-місце», дали йому випити вина, змішаного з жовчю, але він, покуштувавши, не хотів пити. Ті ж, що розп’яли його, поділили його одежу, кинувши жереб. А потім сіли, щоб його стерегти там. </p>

<p>Над головою в нього прибито напис за що його засуджено: «Це Ісус ― Цар Юдейський.» Тоді розіп’яли з ним двох розбійників: одного праворуч, а другого ліворуч. </p>

<p>Ті ж, що проходили повз нього, лихословили його й похитували своїми головами, кажучи: «Ти, що руйнуєш храм і за три дні відбудовуєш знову, спаси себе самого; якщо ти Син Божий, зійди но з хреста!» Так само й первосвященики насміхалися з книжниками та старшими, говоривши: «Інших спасав, ― себе спасти не може! Він цар Ізраїля: нехай тепер зійде з хреста, і ми увіруємо в нього. Він покладався на Бога, нехай же Бог визволить його нині, якщо він його любить. Сам бо казав: Я ― Син Божий.» Так теж і розбійники, що були з ним розіп’яті, ображали його. </p>

<p>Від шостої години темрява настала по всім краю аж до дев’ятої години. А близько дев’ятої години Ісус скрикнув міцним голосом, вимовляючи: «Елі Елі, лема савахтані», ― тобто: «Боже мій, Боже мій, чому ти мене покинув?» Деякі з тих, що там стояли, почувши це, казали: «Він Іллю кличе». І негайно один із них підбіг, узяв губку й, намочивши її оцтом, настромив на тростину й дав йому пити. Інші ж казали: «Лиши, побачимо, чи прийде Ілля його рятувати.» А Ісус, скрикнувши сильним голосом, віддав духа. </p>

<p>І роздерлася завіса храму надвоє, відверху аж до низу, і земля затряслася, скелі порозпадались; гроби відкрилися, багато тіл святих померлих устали, і вийшовши з гробів по його воскресінні, ввійшли у святе місто й багатьом з’явились. А сотник і ті, що стерегли з ним Ісуса, бачивши землетрус і те, що сталося, вельми налякалися і мовили: «Це справді був Син Божий!»<i> (Мт. 27,33-54)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Псалом 50</b></p>

<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>

<p>Обмий мене повнотою з беззаконня мого,* і від гріха мого очисти мене.</p>

<p>Бо беззаконня моє я знаю,* і гріх мій є завжди передо мною.</p>

<p>Проти тебе єдиного я згрішив* і перед тобою зло вчинив;</p>

<p>То й правий ти в словах твоїх* і переможеш, коли будеш судити.</p>

<p>Це бо в беззаконнях я зачатий,* і в гріхах породила мене мати моя.</p>

<p>Це бо істину полюбив єси,* невідоме й таємне мудрости своєї явив ти мені.</p>

<p>Окропи мене іссопом, і очищуся,* обмий мене, і стану біліший від снігу.</p>

<p>Дай мені відчути радість і веселість,* зрадіють кості сокрушені.</p>

<p>Відверни лице твоє від гріхів моїх,* і всі беззаконня мої очисти.</p>

<p>Серце чисте створи в мені, Боже,* і духа правого обнови в нутрі моєму.</p>

<p>Не відкинь мене від лиця твого,* і Духа твого Святого не відійми від мене.</p>

<p>Поверни мені радість спасіння твого,* і духом владичним утверди мене.</p>

<p>Вкажу беззаконним дороги твої,* і нечестиві до тебе навернуться.</p>

<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>

<p>Господи, губи мої відкрий,* і уста мої сповістять хвалу твою.</p>

<p>Бо якби ти жертви захотів, дав би я,* та всепалення не миле тобі.</p>

<p>Жертва Богові – дух сокрушений,* серцем сокрушеним і смиренним Бог не погордить.</p>

<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>

<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>

<p><b>Восьме Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Луки святого Євангелія читання.</p>

<p>З ним вели також двох інших, злочинців, щоб їх скарати на смерть. </p>

<p>І як прийшли на місце, що зветься Череп, там його розіп’яли і злочинців, одного по правиці, а другого по лівиці. Ісус же сказав: «Отче, відпусти їм, не знають бо, що роблять.» Коли ж ділили його одіж, то кидали жереб. Люди стояли й дивились. Навіть князі їхні насміхалися, кажучи: «Інших спасав, нехай спасе себе самого, коли він – Месія Божий, Вибраний!» Вояки також глузували з нього; підходячи до нього й подаючи йому оцет, примовляли: «Коли ти цар юдейський, спаси себе самого!» </p>

<p>А був над ним і напис грецьким письмом, латинським і єврейським: «Це – Цар Юдейський.» </p>

<p>Один із повішених злочинців зневажав його, кажучи: «Хіба ти не Христос? Спаси себе і нас!» А другий, озвавшися, скартав його й мовив: «Чи не боїшся Бога, ти, що покутуєш ту саму кару? Бо ж ми приймаємо кару, гідну наших учинків, цей же не зробив нічого злого.» І додав: «Ісусе! Згадай про мене, як прийдеш у своє Царство. Сказав (Ісус) до нього: «Істинно кажу тобі: Сьогодні будеш зо мною в раї.» </p>

<p>Було вже близько шостої години, і темрява по всій землі настала аж до дев’ятої години, бо затьмарилось сонце; а й завіса храму роздерлася посередині. Ісус закликав сильним голосом: «Отче, у твої руки віддаю духа мого!» Сказавши це, він віддав духа. </p>

<p>Побачивши, що сталося, сотник почав прославляти Бога, кажучи: «Справді цей чоловік був праведний.» Всі люди, що були збіглися на те видовище, побачивши, що сталось, поверталися (додому), б’ючи себе у груди. </p>

<p>Усі ж його знайомі стояли оподалік, а жінки, що були прийшли слідом за ним з Галилеї, дивилися на це. <i>(Лк. 23,32-49)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Канон, глас 6-й</b></p>

<p><b>Пісня 5</b></p>

<p><i>Ірмос: </i>Зранку молюся тобі,* що милосердя ради зубожив себе непорушно* і до страждань безстрасно довів себе, Слово Боже,* мир подай мені грішному, Чоловіколюбче.</p>

<p><i>Приспів: </i><b>Слава тобі, Боже наш, слава тобі.</b></p>

<p>Умивши ноги і очистивши себе* нині причастям Таїнства божественного твого, Христе,* служителі сіонські зійшли з тобою* на велику Єлионську гору, славлячи тебе, Чоловіколюбче.</p>

<p><b>Слава і нині:</b>Глядіть, друзі, – сказав ти, – не бійтеся:* нині бо наблизився час, мають мене взяти і вбити руками беззаконників.* Ви ж усі розпорошитесь і мене покинете;* але я зберу вас проповідувати про мене, Чоловіколюбця.</p>

<p><i>Катавасія: </i>Зранку молюся тобі,* що милосердя ради зубожив себе непорушно* і до страждань безстрасно довів себе, Слово Боже,* мир подай мені грішному, Чоловіколюбче.</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі,Господи.</b></p>

<p><b><i>Священик: </i></b>Бо ти єси цар світу і Спас душ наших, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Кондак (гл 8): </i>Прийдіть, усі звеличаймо за нас Розп’ятого* його ж бо бачила Марія на хресті і промовляла:* Хоч і терпиш ти розп’яття,* але ти Син мій і Бог мій.</p>

<p><i>Ікос: </i>Як побачила пречиста Діва Марія свого Сина, що його, як ягня вели на муки, простоволоса пішла за ним з іншими жінками і голосила: Куди йдеш, Дитино моя? Ради чого так поспішаєш ти? Чи не другий шлюб справляють у Кані Галилейській, і ти поспішаєш туди, щоб воду на вино перетворити? Чи не піти й мені з тобою, Сину мій, а чи ждати, поки ти повернешся? Скажи мені хоч слово, Слово Боже, не йди мовчки мимо мене, чистою мене зберігши. Ти бо єси Син мій і Бог мій.</p>

<p><b>Пісня 8</b></p>

<p><i>Ірмос: </i>Стовп богопротивної злоби божественні отроки осоромили;* на Христа теж розлютоване беззаконників зборище замишляє марно:* Убити намагається Життєдавця,* що його всяке творіння благословить, славлячи повіки.</p>

<p><i>Приспів: </i><b>Слава тобі, Боже наш, слава тобі.</b></p>

<p>Відженіть нині з повік ваших сон,* – сказав ученикам своїм ти, Христе,* – в молитві будьте пильні, щоб не впасти в спокусу,* а особливо ти, Симоне, бо сильнішому більша спокуса.* Розумій мене, Петре,* якого все творіння благословить, прославляючи повіки.</p>

<p><i>Приспів: </i><b>Слава тобі, Боже наш, слава тобі.</b></p>

<p>Зрадливого слова ніколи не скажу тобі устами моїми, Владико,* з тобою й умру з доброї волі, хоч і всі відійдуть, – промовив Петро,* – не тіло і не кров, а Отець твій відкрив мені тебе,* якого все творіння благословить, прославляючи повіки.</p>

<p><i>Приспів:</i><b>Благословім Отця, і Сина, і Святого Духа – Господа, і нині, і повсякчас, і на віки вічні. Амінь.</b></p>

<p>Відречешся, Симоне Петре,* і вчиниш це скоро, як сказано;* до тебе підійде одна служниця і застрашить тебе, сказав Господь;* та, гірко заплакавши, ти знову знайдеш мене милостивого,* якого благословить усяке творіння,* прославляючи на віки.</p>

<p><i>Приспів:</i><b>Хвалимо, благословимо, поклоняємося Господеві, оспівуючи і прославляючи його по всі віки.</b></p>

<p><i>Катавасія: </i>Стовп богопротивної злоби божественні отроки осоромили;* на Христа теж розлютоване беззаконників зборище замишляє марно:* Убити намагається Життєдавця,* що його всяке творіння благословить, славлячи повіки.</p>

<p><i>Диякон або священик із кадильницею, перед іконою Богородиці виголошує: Богородицю і Матір Світла в піснях звеличаймо!, опісля входить до святилища і творить звичайне кадження. Немає: Величає душа моя Господа..., а відразу співається ірмос:</i></p>

<p><b>Пісня 9</b></p>

<p>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>

<p><i>Приспів:</i><b>Слава тобі, Боже наш, слава тобі.</b></p>

<p>Згубне зборище богопротивників,* юрба лукавих богоубивців стала перед тобою, Христе,* і, як злочинця, схопила Творця всіх,* його ми величаємо.</p>

<p><i>Приспів:</i><b>Слава тобі, Боже наш, слава тобі.</b></p>

<p>Не збагнувши закону безбожники, дарма що вивчали пророчі слова,* немов ягня повели тебе, щоб беззаконно вбити Владику всіх,* якого ми величаємо.</p>

<p><i>Приспів:</i><b>Слава тобі, Боже наш, слава тобі.</b></p>

<p>Призначене народам Життя,* священики з книжниками,* вражені злобною заздрістю до істотности Життєдавця,* віддали на смерть.* Його ми величаємо.</p>

<p><b>Слава і нині:</b>Допитували тебе, як хижі звірі,* і по щоках били тебе, Царю,* допитували, неправдиво свідчили проти тебе:* все перетерпів ти і всіх спас єси.</p>

<p><i>Катавасія: </i>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>

<p><i>Немає Достойно.</i>..</p>

<p><b>Мала єктенія</b></p>

<p><b><i>Диякон: </i></b>Ще і ще в мирі Господеві помолімся.</p>

<p><b><i>Люди: </i>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p><b><i>Люди: </i>Господи, помилуй.</b></p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо тебе хвалять усі сили небесні, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><i>Світильний:</i><b></b>Як колись раю сподобив ти, Господи,* благорозумного розбійника,* так і мене тепер хресним древом просвіти,* освяти і спаси!</p>

<p><b>Дев’яте Євангеліє</b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>А при хресті Ісусовім стояли його мати, сестра його матері, Марія Клеопова та Марія Магдалина. Бачивши Ісус матір і біля неї учня, що стояв, – а його ж любив він, – мовить до матері: «Жінко, ось син твій.» А тоді й до учня мовить: «Ось матір твоя.» І від тієї хвилі учень узяв її до себе. </p>

<p>А по тому Ісус, знавши, що все вже довершилося, щоб здійснилось Писання, промовив: «Спраглий я!» Стояла ж посудина, сповнена оцтом. От і подали йому до уст настромлену на тростину губку, просяклу оцтом. І, скоштувавши оцту, вимовив Ісус: «Звершилось»; і схиливши голову, віддав духа. </p>

<p>Через те, що це була п’ятниця, отже, щоб не залишилися в суботу тіла на хресті, – бо був Великдень тієї суботи, – то юдеї попросили Пилата, щоби переламали їм голінки й познімали з хреста. Отож вояки прийшли і переламали першому голінки і другому, який був з ним розіп’ятий. Та коли підступили до Ісуса й побачили, що він уже мертвий, то голінок не перебивали йому, лиш один з вояків проколов йому списом бік. І потекла негайно ж кров – і вода. </p>

<p>І той, який бачив, свідчить те, і правдиве свідчення його; і він знає, що говорить правду – щоб ви теж увірували. Бо сталося те, щоб Писання здійснилось: «Кістка його не буде поламана.» А й інше Писання каже: «Споглядатимуть на того, кого прокололи.» <i>(Ів. 19,25-37)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Псалом 148</b></p>

<p>Хваліте Господа з неба,* хваліте його на висотах.</p>

<p>Хваліте його, всі ангели його,* хваліте його, всі воїнства небесні. </p>

<p>Хваліте його, ви – сонце й місяцю,* хваліте його, всі ясні зорі.</p>

<p>Хваліте його, ви – небеса небес* і води, що над небесами.</p>

<p>Нехай вони ім’я Господнє хвалять,* бо він повелів, і створились.</p>

<p>Поставив їх на віки вічні* і дав закон, що не перейде.</p>

<p>Хваліте Господа з землі,* кити і всі морські безодні;</p>

<p>Вогонь і град, сніг і туман,* і буйний вітер, який виконує його слово;</p>

<p>Гори й усі пагорби,* садовина й усі кедри;</p>

<p>Звір дикий і скот усілякий,* гад і птах крилатий;</p>

<p>Царі землі й усі народи,* князі й усі земні судді;</p>

<p>Хлопці й дівчата,* старі разом з юнацтвом.</p>

<p>Нехай ім’я Господнє хвалять, високе бо ім’я його єдине.* Велич його понад землю й небо.</p>

<p>Він підняв ріг народу свого.* Хвала всім його святим, синам Ізраїля, народові, що йому близький.</p>

<p><b>Псалом 149</b></p>

<p>Співайте Господеві нову пісню,* а хвалу йому на зборі праведників.</p>

<p>Нехай Ізраїль своїм Творцем радіє,* нехай своїм царем сини Сіону веселяться.</p>

<p>Нехай хвалять ім’я його танком,* при бубні й при гарфі нехай йому співають.</p>

<p>Господь бо ласкавий до народу свого,* оздоблює перемогою покірних.</p>

<p>Нехай торжествують праведні у славі,* на своїх ложах нехай ликують.</p>

<p>Нехай хвала Божа буде на устах у них,* і дво січний меч у руці в них.</p>

<p>Щоб між народами вчинити відплату,* між племенами – покарання.</p>

<p>Щоб їхніх царів закути в кайдани,* а їхніх вельмож – у залізні окови.</p>

<p>Щоб суд написаний над ними вчинити.* Це слава всіх його преподобних.</p>

<p><b>Псалом 150</b></p>

<p>Хваліте Бога у святині його,* хваліте його у твердині сили його.</p>

<p><i>Стих, (гл. 4): </i><b>Хваліте його за його подвиги великі,* хваліте його в його величі безмежній.</b></p>

<p><i>(гл. 3): </i>Два переступи вчинив первородний син мій Ізраїль:* покинув мене, джерело живої води, і викопав собі криницю діряву;* розіп’яв мене на хресті, Варавву ж випросив собі і визволив.* На це небо вжахнулось і сонце сховало проміння.* Ти ж, народе, не побоявся,* але на смерть видав мене!* Отче святий, прости їм, бо вони не знають, що вчинили.</p>

<p><i>Стих: </i><b>Хваліте його звуком рогу,* хваліте його на гарфі й на гуслах.</b></p>

<p>Кожний член твого святого тіла* зазнав ради нас безчестя:* голова – від тернини, лице – від оплювання, щоки – від ударів,* уста – від жовчі, змішаної з оцтом,* вуха – від богохульних прокльонів,* плечі – від бичування,* рука – від тростини, все тіло – від розпинання на хресті,* руки і ноги – від цвяхів, груди – від списа.* Всесильний Спасе! Ти, що постраждав за нас і визволив від пристрастей,* та, нахилившись до нас чоловіколюбно,* підніс нас, – помилуй нас.</p>

<p><i>Стих: </i><b>Хваліте його на бубні й танком,* хваліте його на струнах і сопілці.</b></p>

<p>Коли було розп’ято тебе, Христе,* усе створіння, споглядаючи, затремтіло;* основи землі стряслися від страху перед твоєю могутністю.* Народ, який підніс тебе на хрест,* тим самим себе засудив.* Завіса церковна надвоє роздерлася,* мертві з гробів воскресли;* сотник, бачивши чудо, вжахнувся.* А Матір твоя, що там же стояла, ридаючи по-материнському кликала:* Як мені не плакати і в груди не битися,* коли бачу тебе нагого і, як злочинця, повішеного на хресті?* Хоч розп’ятий і будеш похований,* однак ти, Христе, воскреснеш із мертвих.* Господи, слава тобі!</p>

<p><i>Стих:</i> <b>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</b></p>

<p><i>(гл. 6): </i>Здерли з мене одіння моє* і вдягнули мене в багряницю,* поклали на мою голову терновий вінок,* у праву ж руку дали тростину,* щоб я розбив їх немов гончарський посуд.</p>

<p><b>Слава і нині:</b>Плечі мої я віддав на катування,* лиця ж мого не відвернув я від заплювання.* Я стояв на суді Палата* і витерпів хрест за спасіння світу.</p>

<p><b>Десяте Євангеліє</b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>Йосиф Ариматейський, поважний радник, що й сам очікував Божого Царства, прибув і, сміливо ввійшовши до Пилата, попросив тіло Ісуса. Пилат же здивувався, що вже вмер; і прикликавши сотника, спитав його, чи давно помер. Довідавшись від сотника, він видав Йосифові тіло; а Йосиф, купивши полотно, зняв його, обгорнув полотном і поклав його у гробі, що був висічений у скелі; потім прикотив камінь до входу гробу; Марія ж Магдалина й Марія, мати Йосифа, дивились, де його покладено. <i>(Мр. 15,43-47)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><i>Священик в епітрахилі перед зачиненими святими дверима виголошує:</i></p>

<p><b><i>Священик: </i></b>Тобі належить слава, Господи Боже наш, і тобі славу возсилаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>Слава тобі, що показав нам світло.</p>

<p><b>Мале славослов’я</b></p>

<p>Слава во вишніх Богу, і на землі мир,* в людях благовоління.</p>

<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>

<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>

<p>Господи, Боже, Агнче Божий, Сину Отця,* що береш гріхи світу, помилуй нас.</p>

<p>Ти, що береш гріхи світу,* прийми нашу молитву.</p>

<p>Ти, що сидиш по правиці Отця,* помилуй нас.</p>

<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>

<p>Щодня буду тебе благословити * і хвалити ім’я твоє на віки вічні.</p>

<p>Господи, ти був нам пристановищем * по всі роди.</p>

<p>Молюсь: Господи, змилуйся надо мною,* вилікуй мою душу, бо гріх мій – перед тобою.</p>

<p>Господи, до тебе я прибігаю,* навчи мене творити твою волю, бо ти Бог мій.</p>

<p>Бо в тебе є джерело життя,* у твоїм світлі побачимо світло.</p>

<p>Добавляй ласку тим,* що визнають тебе.</p>

<p>Сподоби, Господи, сьогодні* без гріха зберегтися нам.</p>

<p>Благословенний ти, Господи, Боже отців наших,* і хвальне, і прославлене ім’я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, милість твоя повіки,* не покидай діло рук твоїх.</p>

<p>Тобі належить хвала,* тобі належить пісня. Тобі належить слава:* Отцю, і Сину, і Святому Духові: Нині і повсякчас,* і на віки вічні. Амінь.</p>

<p><i>Після закінчення Славослов’я священик, перед зачиненими святими дверима виголошує прохальну єктенію, (якщо є диякон, тоді диякон на цьому ж місці, а священик повертається до святилища перед святу трапезу).</i></p>

<p><b>Прохальна єктенія</b></p>

<p><b><i>Диякон: </i></b>Сповнім ранішню молитву нашу Господеві.</p>

<p><b><i>Люди, </i></b><i>на кожне прошення: </i><b>Господи, помилуй.</b></p>

<p>Заступи, спаси, помилуй і охорони нас, Боже, твоєю благодаттю.</p>

<p>Дня всього досконалого, святого, мирного й безгрішного у Господа просім.</p>

<p><b><i>Люди, </i></b><i>на кожне прошення: </i><b>Подай, Господи.</b></p>

<p><b><i>Диякон: </i></b>Ангела миру, вірного наставника, охоронця душ і тіл наших у Господа просім.</p>

<p>Прощення й відпущення гріхів і прогрішень наших у Господа просім.</p>

<p>Доброго й пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовму просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими, пом’янувши самі себе і один одного, і все життя наше Христу Богові віддаймо</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Бо ти благий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Голови ваші Господеві приклоніть.</p>

<p><b><i>Люди: </i>Тобі, Господи.</b></p>

<p><b><i>Священик: </i></b>Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі і тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили, добровільно чи не добровільно, як добрий і чоловіколюбний Бог, прости і даруй нам земні й небесні добра твої:</p>

<p>Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Одинадцяте Євангеліє </b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>Після того Йосиф Ариматейський, що був учнем Ісусовим, – але потайки, страхався бо юдеїв, – удався до Пилата з проханням, щоби забрати тіло Ісуса. І дозволив Пилат. Прийшов він, отже, і забрав Ісусове тіло. А надійшов і Нікодим, який раніше приходив уночі до нього, та й приніс мішанину з смирни та алое, мірок зо сто. І взяли вони тіло Ісуса та обв’язали його запашним полотном, як то ховають за юдейським звичаєм. А був на тому місці, де розіп’яли його, сад, а в саду тому – нова гробниця, в якій нікого ще не клали. Ось там, з огляду на юдейське споготування і що гробниця була поблизу, – покладено Ісуса.<i> (Ів. 19,38-42)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Стихири на стиховні</b></p>

<p><i>(гл. 1): </i>Усе створіння змінилося від страху,* коли побачило, що ти, Христе, висиш на хресті.* Сонце потьмарилось й основи землі сколихнулися;* Усе співстраждало з Творцем світу.* Господи, що з волі своєї* терпів за нас страждання, – слава тобі!</p>

<p><i>Стих: </i><b>Поділили ризи мої між собою* і за одежу мою кидали жереб.</b></p>

<p><i>(гл. 2): </i>Беззаконні і нечестиві люди!* Чому ж ви укладаєте задуми безумні?* Навіщо життя всіх на смерть ви засудили?* Ой, диво велике! Творець світу віддається в руки беззаконників* і Чоловіколюбець дає себе піднести на хрест, щоб визволити з аду в’язнів, які взивають:* Довготерпеливий Господи, – слава тобі!</p>

<p><i>Стих: </i><b>Дали мені жовч, замість хліба,* і у спразі моїй напоїли мене оцтом.</b></p>

<p>Як побачила тебе, Слове,* сьогодні на хресті пренепорочна Діва,* по-материнському від жалю зайшлася* і серцем дуже побивалась* та, гірко зітхаючи, з глибини душі у сльозах голосила:* Ой, горе мені, божественне Дитя моє!* Горе мені, Світло світу!* Навіщо заховався ти від очей моїх, Агнче Божий?* Навіть ангельські хори вжахнулись, взиваючи:* Незбагненний Господи, – слава тобі!</p>

<p><i>Стих: </i><b>Боже, цар наш предвічний,* вчинив спасіння посеред землі.</b></p>

<p>Як Діва, що непорочно тебе породила,* побачила тебе, Христе, повішеного на дереві* – Творця світу і Бога,* то гірко заплакала:* Сину мій, де поділася краса обличчя твого?* Не можу дивитись, бо не по правді розпинають тебе.* Але незабаром встань, щоб і я побачила твоє з мертвих* на третій день воскресіння.</p>

<p><b>Слава </b><i>(гл. 8): </i>Господи, коли ти вийшов на хрест,* і страх і трепет обгорнули все створіння.* Однак ти не дозволив, щоб земля поглинула тих, що тебе розпинали,* а звелів, щоб ад визволив в’язнів на відродження людей.* Судде живих і мертвих!* Ти прийшов, щоб дати життя, а не смерть.* Чоловіколюбче, – слава тобі!</p>

<p><b>І нині: </b>Ось уже нечестиві судді* замочили тростину в чорнило, щоб написати вирок.* Ісуса судять і засуджують на хрест,* тож створіння страждає, побачивши Господа на хресті.* Добрий Господи, що для мене тілом страждав, – слава тобі!</p>

<p><b>Дванадцяте Євангеліє</b></p>

<p><b><i>Диякон: </i></b>І щоб удостоїтися нам вислухати святого Євангелія, Господа Бога молімо.</p>

<p><b><i>Люди: </i>Господи, помилуй. </b><i>(З р.)</i></p>

<p><b><i>Диякон: </i></b>Премудрість, прості, вислухаймо святого Євангелія.</p>

<p><b><i>Священик: </i></b>Мир всім.</p>

<p><b><i>Люди: </i>І духові твоєму.</b></p>

<p><b><i>Диякон: </i></b>Від Івана святого Євангелія читання.</p>

<p>На другий день, що після п’ятниці, зібралися первосвященики й фарисеї до Пилата й кажуть: «Ми пригадали собі, пане, що той обманник ще за життя був сказав: Я по трьох днях воскресну. Звели, отже, щоб гробниця була добре забезпечена аж по третій день, щоб часом не прийшли його учні та не вкрали його й не сказали людям: Він воскрес із мертвих! І буде ця остання омана гірша за першу.» Пилат каже до них: «Маєте сторожу, ідіть і забезпечте, як знаєте.» Вони пішли й забезпечили гробницю, запечатавши камінь, і поставили сторожу. <i>(Мт. 27,62-66)</i></p>

<p><b><i>Люди: </i>Слава довготерпінню твоєму, Господи, </b><i>(великий поклін)</i></p>

<p><b>Благо є сповідуватися Господеві* і співати імені твоєму, Всевишній.</b> <i>(2 р.)</i></p>

<p><b>Сповіщати зарання милість твою* і істину твою на всяку ніч.</b> <i>(2 р.)</i></p>

<p>Святий Боже, святий Кріпкий, святий Безсмертний, помилуй нас (<i>3 р</i>.).</p>

<p><b>Слава</b> Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй (<i>3 р</i>.).</p>

<p><b>Слава</b> Отцю, і Сину, і Святому Духові.</p>

<p><b>І нині</b> і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p><i>(гл. 4): </i>Викупив ти нас. Господи, від клятви закону твоєю пресвятою кров’ю,* прибитий до хреста і проколений списом,* та й безсмертя дав ти людям.* Спасе наш, – слава тобі! <i>(1 р.)</i></p>

<p><i>Священик (або диякон) перед зачиненими святими дверима виголошує:</i></p>

<p><b>Єктенія усильного благання</b></p>

<p><b><i>Диякон: </i></b>Помилуй нас, Боже, по великій милості твоїй, молимось тобі, вислухай і помилуй.</p>

<p><b><i>Люди, </i></b><i>на кожне прошення: </i><b>Господи, помилуй. </b><i>(З р.)</i></p>

<p>Ще молимось за святішого вселенського Архиєрея нашого <i>(ім’я)</i>, папу Римського, і за блаженнішого Патріарха нашого <i>(ім’я)</i>, і за преосвященнішого Архиєпископа нашого кир <i>(ім’я)</i>, боголюбивого Єпископа нашого кир <i>(ім’я)</i>, за тих, що служать і послужили у святім храмі цім, і за отців наших духовних, і всіх у Христі братію нашу.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><b><i>Священик: </i></b>Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>

<p><b><i>Люди: </i>Амінь.</b></p>

<p><b>Середній відпуст</b></p>

<p><b><i>Диякон: </i></b>Премудрість.</p>

<p><b><i>Люди: </i>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</b></p>

<p><b><i>Священик: </i></b>Слава тобі, Христе Боже, надіє наша, слава тобі!</p>

<p><b><i>Люди: </i>Слава Отцю, і Сину, і Святому Духові нині і повсякчас, і на віки вічні. Амінь. Господи, помилуй.</b> <i>(З р.) </i><b>Благослови.</b></p>

<p><b><i>Священик: </i></b>Христос, істинний Бог наш, що за спасіння світу витерпів знущання і катування, хрест і смерть, молитвами пречистої своєї Матері, святих славних і всехвальних апостолів, преподобних і богоносних отців наших, і всіх святих, помилує і спасе нас, як благий і чоловіколюбець.</p>

<p><b><i>Люди: </i>Амінь.</b></p>


