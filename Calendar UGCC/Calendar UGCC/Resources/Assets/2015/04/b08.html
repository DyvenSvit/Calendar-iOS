<p><b> Євангелія від Матея 26:6-16</b><p><i>6</i> І от коли Ісус був у Витанії в домі Симона прокаженого, <i>7</i> підійшла до нього одна жінка з алябастровою плящиною, повною вельми дорогого мира, і вилляла його йому на голову, як він сидів при столі. <i>8</i> Побачивши це учні, нарікали й казали: “Навіщо таке марнотратство? <i>9</i> Це можна б було дорого продати й  – дати бідним!” <i>10</i> Ісус зауважив це й сказав їм: “Чому ви докучаєте цій жінці? Вона зробила добре діло для мене. <i>11</i> Завжди бо бідних маєте з собою; мене ж не завжди маєте. <i>12</i> Виливши це миро на моє тіло, вона вчинила те на похорон мій. <i>13</i> Істинно кажу вам: Де тільки буде проповідуватись ця Євангелія по всьому світі, оповідатиметься і про те, що вона зробила, їй на спомин.” <i>14</i> Тоді один із дванадцятьох, що звався Юда Іскаріотський, подався до первосвящеників <i>15</i> і каже: “Що хочете мені дати, і я вам його видам?” Ті відважили йому тридцять срібняків. <i>16</i> І з того часу він шукав доброї нагоди, щоб його видати.
<p>* * *
<p><b>Мт. 26, 6-16. «Підійшла до Нього одна жінка з алябастровою плящиною, повною вельми дорогого мира, і вилляла його Йому на голову».</b>
<p>Знаємо, що миро в ті часи було дуже дороге, і можна зрозуміти, чому навіть для найближчих апостолів Ісуса Христа такий вчинок був дивним. З одного боку, Господь служить бідним, потребуючим, з іншого – даремна втрата стількох коштів, грошей для цього вчинку. Але Господь не тільки виправдовує цю жінку, але вказує, що вона робить добре. Чому? 
<p>Погляньмо, яку найбільшу цінність ми маємо? Наше життя тут, на землі, – це найбільша цінність. А в тому житті – це наш час. Але ми часто не усвідомлюємо того, що саме час, присвячений Богові, дуже важливий. Ми часто можемо думати, що спілкування з Богом, тобто молитва, навпаки, є втратою часу. Як і учні думали, що виливати таке дорогоцінне миро – нераціонально. 
<p>Для нас виливання мира – витрачання свого дорогоцінного часу для Бога. І як нам це непросто робити! Причиною може бути те, що ми до кінця не розуміємо, як важливо для нас перебувати зі своїм Творцем, і думаємо, що це даремно витрачений час. А саме це перебування з Богом, наша молитва, «виливання мира» змінює нас, сповнює розумінням того, що і як маємо робити, як маємо чинити, як будувати стосунки з іншими. <b>Наша молитва, а це перебування з Богом, кладе відбиток на все наше життя! </b>
<p><b>Преосв. Венедикт, єпископ Львівський</b>