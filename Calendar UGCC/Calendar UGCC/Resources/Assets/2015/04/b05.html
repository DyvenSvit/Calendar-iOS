<p><b> Послання апостола Павла до Филип'ян 4:4-9</b><p><i>4</i> Радуйтеся завжди у Господі; знову кажу: Радуйтеся! <i>5</i> Хай ваша доброзичливість буде всім людям відома. Господь близько! <i>6</i> Ні про що не журіться, але в усьому появляйте Богові ваші прохання молитвою і благанням з подякою. <i>7</i> І мир Божий, що вищий від усякого уявлення, берегтиме серця й думки ваші у Христі Ісусі. <i>8</i> Наостанку, брати, усе, що лиш правдиве, що чесне, що справедливе, що чисте, що любе, що шанобливе, коли якась чеснота чи щобудь похвальне, - про те думайте! <i>9</i> Чого ви навчилися, що прийняли, що почули та бачили в мені - те чиніте, і Бог миру буде з вами. <p><b> Євангелія від Йоана 12:1-18</b><p><i>1</i> Шість день перед Пасхою прибув Ісус у Витанію, де перебував Лазар, якого воскресив був з мертвих. <i>2</i> Там, отже, справили йому вечерю, і Марта прислуговувала; а й Лазар був серед тих, які разом з ним посідали до столу. <i>3</i> Марія ж узяла літру мира з щирого нарду, вельми дорогого, помазала ноги Ісуса й обтерла їх волоссям своїм; і наповнився дім пахощами мира. <i>4</i> Каже тоді один з його учнів, Юда Іскаріотський, що мав його зрадити: <i>5</i> «Чому не продано це миро за триста динаріїв і не роздано бідним?» <i>6</i> Сказав же так не тому, що піклувався про бідних, але тому, що був злодій: із скарбнички, яку тримав при собі, крав те, що туди вкидувано. <i>7</i> Тож Ісус промовив: «Лиши її. На день мого похорону зберегла вона те миро. <i>8</i> Бідних матимете з собою повсякчас, мене ж матимете не завжди.» <i>9</i> Тим часом дізналася сила народу, що він там, то й посходились - не тільки Ісуса ради, а й щоб побачити Лазаря, якого він з мертвих воскресив. <i>10</i> Тоді первосвященики ухвалили і Лазаря вбити, <i>11</i> численні бо юдеї залишили їх із-за нього й увірували в Ісуса. <i>12</i> Наступного дня сила людей, що прийшли на свято, зачувши, що Ісус іде в Єрусалим, <i>13</i> узяли пальмове гілля й вийшли йому назустріч з окликами: «Осанна! Благо-словен той, хто йде в ім'я Господнє, ізраїльський цар!» <i>14</i> І знайшовши осля, Ісус сів на нього, - як ото написано: <i>15</i> Не страхайся, дочко Сіону, ось іде твій цар верхи на жереб'яті ослициному. <i>16</i> Не збагнули того спершу його учні, але коли Ісус прославився, згадали вони, що то було написано про нього й що то з ним таке вчинено. <i>17</i> Але й народ, що був при ньому, коли то він був викликав Лазаря з гробу та його з мертвих воскресив, - про те свідчив. <i>18</i> Тим то, власне, народ і вийшов йому назустріч: довідався бо, що він учинив те чудо. 