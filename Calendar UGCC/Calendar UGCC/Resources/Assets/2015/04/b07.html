<p><b> Послання апостола Павла до Євреїв 2:11-18</b><p><i>11</i> Бо той, що освячує, і ті, що освячуються, всі від одного. Тому й не соромиться називати їх братами, <i>12</i> коли каже: «Я звіщу ім'я твоє моїм братам, хвалитиму тебе серед громади.» <i>13</i> І ще: «Буду надіятись на нього.» Та й: «Ось я і діти, що їх Бог мені дав.» <i>14</i> А що діти були учасниками тіла і крови, то й він подібно участь у тому брав, щоб смертю знищити того, хто мав владу смерти, тобто диявола,  <i>15</i> і визволити тих, що їх страх смерти все життя тримав у рабстві. <i>16</i> Адже не ангелам іде на допомогу, а потомству Авраама. <i>17</i> Тому він мусів бути в усьому подібний до братів, щоб стати милосердним та вірним архиереєм у справах Божих на спокутування гріхів народу. <i>18</i> Тому, власне, що страждав і сам був випробуваний, він може допомогти тим, що проходять через пробу.  <p><b> Євангелія від Луки 1:24-38</b><p><i>24</i> Після тих днів зачала Єлисавета, його жінка, й таїлася п'ять місяців, кажучи: <i>25</i> “Так учинив мені Господь у ці дні, коли зглянувся, щоб зняти мою ганьбу між людьми.” <i>26</i> Шостого місяця ангел Гавриїл був посланий Богом у місто в Галилеї, якому ім'я Назарет, <i>27</i> до діви, зарученої чоловікові, на ім'я Йосиф, з Давидового дому; ім'я ж діви було Марія. <i>28</i> Ввійшовши до неї ангел, сказав їй: “Радуйся, благодатна, Господь з тобою! Благословенна ти між жінками.” <i>29</i>. Вона ж стривожилась цим словом і почала роздумувати в собі, що могло значити те привітання. <i>30</i> Ангел їй сказав: “Не бійсь, Маріє! Ти бо знайшла ласку в Бога. <i>31</i> Ось ти зачнеш у лоні й вродиш сина й даси йому ім'я Ісус. <i>32</i> Він буде великий і Сином Всевишнього назветься. І Господь Бог дасть йому престол Давида, його батька, <i>33</i> і він царюватиме над домом Якова повіки й царюванню його не буде кінця.” <i>34</i> А Марія сказала до ангела: “Як же воно станеться, коли я не знаю мужа?” <i>35</i> Ангел, відповідаючи, сказав їй: “Дух Святий зійде на тебе й сила Всевишнього тебе отінить; тому й святе, що народиться, назветься Син Божий. <i>36</i> Ось твоя родичка Єлисавета - вона також у своїй старості зачала сина, і оце шостий місяць тій, що її звуть неплідною; <i>37</i> нічого бо немає неможливого в Бога.” <i>38</i> Тоді Марія сказала: “Ось я Господня слугиня: нехай зо мною станеться по твоєму слову!” І ангел відійшов від неї. <p><b> Євангелія від Матея 24:36-26:2</b><p><i>36</i> А про той день і годину ніхто не знає, ані ангели небесні, – лише один Отець. <i>37</i> Як було за днів Ноя, так буде й за днів Сина Чоловічого. <i>38</i> Бо як за днів перед потопом, їли й пили, женилися та віддавались аж до дня, коли Ной увійшов у ковчег, <i>39</i> і ніхто не знав нічого, аж поки не прийшов потоп і забрав усіх, – так буде й прихід Сина Чоловічого. <i>40</i> Тоді з двох, що будуть у полі, одного візьмуть, другий залишиться. <i>41</i> Дві молотимуть на жорнах: одну візьмуть, друга залишиться. <i>42</i> Чувайте отже, бо не знаєте, якого дня Господь ваш прийде. <i>43</i> Знайте те, що коли б господар відав, у яку сторожу прийде злодій, пильнував би він і не дав би підкопати свого дому. <i>44</i> Тому й ви будьте готові, бо Син Чоловічий прийде тієї години, що про неї ви й не думаєте. <i>45</i> Котрий є вірним та мудрим слугою, що його пан настановив над челяддю своєю давати їм поживу своєчасно? <i>46</i> Щасливий той слуга, як його пан, повернувшися, знайде його при роботі. <i>47</i> Істинно кажу вам, що він поставить його над усім своїм маєтком. <i>48</i> Коли ж той злий слуга скаже в своєму серці: Мій пан бариться, – <i>49</i> та й почне бити своїх товаришів-слуг, їсти та пити з п'яницями, – <i>50</i> то прийде пан того слуги за дня, якого він не сподівається, і за години, якої він не знає, <i>51</i> та й розітне його надвоє і долю його з лицемірами покладе. Там буде плач і скрегіт зубів.” <i>1</i> “Тоді Небесне Царство буде подібне до десятьох дів, що взяли свої лямпи й вийшли назустріч молодому. <i>2</i> П'ять з них були нерозумні, а п'ять мудрі. <i>3</i> Нерозумні взяли з собою світичі, та не взяли оливи з собою. <i>4</i> Мудрі ж узяли в посудинках оливу. <i>5</i> Через те, що молодий був забарився, всі задрімали й поснули. <i>6</i> Та опівночі крик залунав: Ось молодий! Виходьте йому назустріч! <i>7</i> Схопились тоді всі ті діви й приготували свої світичі. <i>8</i> А нерозумні мовлять до мудрих: Дайте нам вашої оливи, бо наші світичі гаснуть. <i>9</i> Мудрі ж у відповідь їм кажуть: Щоб часом і нам, і вам не забракло – підіть краще до продавців та й купіть собі. <i>10</i> І от як вони пішли купувати, прибув молодий, і ті, що були готові, ввійшли з ним у весільний покій, і замкнулись двері. <i>11</i> Нарешті приходять також інші діви й кажуть: Господи, Господи, відчини нам! <i>12</i> А він у відповідь їм мовить: Істинно кажу вам: Я вас не знаю. <i>13</i> Чувайте, отже, не знаєте бо ні дня, ні години. <i>14</i> І немов той чоловік, що, пускаючись у дорогу, прикликав своїх слуг і передав їм своє майно. <i>15</i> Одному він дав п'ять талантів, другому – два, а третьому один, кожному за його здібністю, і від'їхав. <i>16</i> Той, що взяв п'ять талантів, негайно пішов і орудував ними, і придбав других п'ять талантів. <i>17</i> Так само і той, що взяв два, також: придбав два других. <i>18</i> А той, що взяв лише один, пішов, викопав у землі яму та й сховав гроші пана свого. <i>19</i> По довгім часі приходить пан слуг тих і зводить з ними обрахунок. <i>20</i> Приступив той, що узяв був п'ять талантів, і приніс других п'ять талантів: Мій пане, – каже, – ти мені дав п'ять талантів, – ось я придбав других п'ять талантів. <i>21</i> Сказав до нього його пан: Гаразд, слуго добрий і вірний. У малому ти був вірний, поставлю тебе над великим. Увійди в радість пана твого. <i>22</i> Приступив і той, що взяв був два таланти та й каже: Пане; два таланти передав ти мені. Ось других два я придбав. <i>23</i> Сказав до нього пан його: Гаразд, слуго добрий і вірний! У малому був ти вірний, поставлю тебе над великим. Увійди в радість твого пана. <i>24</i> Приступив і той, що взяв був лише один талант, і каже: Пане, знав я тебе, що ти жорстокий чоловік: пожинаєш, де не сіяв, і визбируєш, де ти не розсипав. <i>25</i> Тому, зо страху, я пішов і закопав талант твій у землю. Ось він – маєш твоє. <i>26</i> Озвався його пан і каже до нього: Лукавий слуго й лінивий! Ти знав, що я пожинаю, де не сіяв, і визбирую, де я не розсипав. <i>27</i> Тож треба було тобі віддати мої гроші торгівцям, і я, повернувшись, забрав би своє з відсотками. <i>28</i> Візьміть, отже, талант від нього й дайте тому, хто має їх десять. <i>29</i>. Бо кожному, хто має, додасться, і він матиме над міру; а в того, хто не має, заберуть і те, що має. <i>30</i> А нікчемного слугу того викиньте в темряву кромішню. Там буде плач і скрегіт зубів. <i>31</i> Якже прийде Син Чоловічий у своїй славі, й ангели всі з ним, тоді він сяде на престолі своєї слави. <i>32</i> І зберуться перед ним усі народи, і він відлучить їх одних від одних, як пастух відлучує овець від козлів; <i>33</i> і поставить овець праворуч себе, а козлів ліворуч. <i>34</i> Тоді цар скаже тим, що праворуч нього: Прийдіть, благословенні Отця мого, візьміть у спадщину Царство, що було приготоване вам від створення світу. <i>35</i> Бо я голодував, і ви дали мені їсти; мав спрагу, і ви мене напоїли; чужинцем був, і ви мене прийняли; <i>36</i> нагий, і ви мене одягли; хворий, і ви навідались до мене; у тюрмі був, і ви прийшли до мене. <i>37</i> Тоді озвуться праведні до нього: Господи, коли ми бачили тебе голодним і нагодували, спрагненим і напоїли? <i>38</i> Коли ми бачили тебе чужинцем і прийняли, або нагим і одягнули? <i>39</i> Коли ми бачили тебе недужим чи в тюрмі й прийшли до тебе? <i>40</i> А цар, відповідаючи їм, скаже: Істинно кажу вам: усе, що ви зробили одному з моїх братів найменших – ви мені зробили. <i>41</i> Тоді скаже й тим, що ліворуч: Ідіть від мене геть, прокляті, в вогонь вічний, приготований дияволові й ангелам його; <i>42</i> бо голодував я, і ви не дали мені їсти; мав спрагу, і ви мене не напоїли; <i>43</i> був чужинцем, і ви мене не прийняли; нагим, і ви мене не одягнули; недужим і в тюрмі, і не навідались до мене. <i>44</i> Тоді озвуться і ті, кажучи: Господи, коли ми бачили тебе голодним або спраглим, чужинцем або нагим, недужим або в тюрмі, і тобі не послужили? <i>45</i> А він відповість їм: Істинно кажу вам: те, чого ви не зробили одному з моїх братів найменших – мені також ви того не зробили. <i>46</i> І підуть ті на вічну кару, а праведники – на життя вічне.” <i>1</i> Якже Ісус скінчив усі ці слова, сказав до своїх учнів: <i>2</i> “Ви знаєте, що через два дні буде Пасха й Син Чоловічий буде виданий на розп'яття.”