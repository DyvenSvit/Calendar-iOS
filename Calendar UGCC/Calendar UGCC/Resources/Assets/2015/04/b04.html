<p><b> Послання апостола Павла до Євреїв 12:28-13:8</b><p><i>28</i>. Тому що ми приймаємо непохитне царство, зберігаймо благодать, то й служімо нею довподоби Богові з побожністю й острахом. <i>29</i>. Бо Бог наш - вогонь, що пожирає.  <i>1</i> Братня любов нехай перебуває! <i>2</i> Гостинности не забувайте, бо нею деякі, не відаючи, ангелів були вгостили. <i>3</i> Про в'язнів пам'ятайте, немов би ви самі були в кайданах з ними, та про тих, що страждають, оскільки й ви самі в тілі. <i>4</i> Подружжя хай у всіх буде в пошані й ложе хай буде без плями, бо Бог буде судити блудників та перелюбців. <i>5</i> У вашій поведінці не будьте грошолюбні, задовольняйтеся тим, що маєте, сам бо говорив: «Я тебе не зоставлю, я тебе не покину», <i>6</i> так що ми сміло можемо сказати: «Господь - мій помічник: я не боюся. Що може мені людина зробити?» <i>7</i> Пам'ятайте про наставників ваших, які звіщали вам слово Боже, і дивлячись уважно на кінець їхнього життя, наслідуйте їхню віру. <i>8</i> Ісус Христос учора й сьогодні - той самий навіки. <p><b> Євангелія від Йоана 11:1-45</b><p><i>1</i> Був один недужий: Лазар з Витанії, села Марії та її сестри Марти. <i>2</i> Марія ж, брат якої Лазар слабував, була ота, що миром помазала Господа і волоссям своїм обтерла йому ноги. <i>3</i> Отож послали сестри до нього сказати йому: «Господи, той, що любиш ти його, слабує.» <i>4</i> Зачувши те Ісус, мовив: «Недуга ця не на смерть, а на славу Божу: щоб Син Божий ним прославився.» <i>5</i> Любив же Ісус Марту і її сестру, і Лазаря. <i>6</i> Тож як зачув, що той хворіє, ще два дні лишився на тому місці, де перебував. <i>7</i> Щойно по тому мовив до учнів: «Ще раз до Юдеї вирушаймо.» <i>8</i> Учні ж йому казали: «Учителю, оце недавно юдеї тебе каменувати хотіли, а ти знов туди ідеш?» <i>9</i> Відрік Ісус: «Чи не дванадцять годин дневі? Коли хтось удень ходить, то не спотикається, бачить бо світло світу цього. <i>10</i> Коли ж хтонебудь ходить уночі, то спотикається: у такому нема світла!» <i>11</i> Сказав ото, а тоді мовив до них: «Лазар, приятель наш, заснув. Піду, проте, і розбуджу його.» <i>12</i> А учні йому: «Господи, коли заснув, то й одужає.» <i>13</i> Про його смерть говорив Ісус, вони ж собі гадали, що про спочинок у сні мова його була. <i>14</i> Тож Ісус і каже їм одверто: «Лазар упокоївся, <i>15</i> і радію я за вас, що мене там не було, - щоб ви увірили! Ходім, однак, до нього.» <i>16</i> Тоді Тома, на прізвисько Близнюк, сказав до співучнів: «Ходімо й ми з ним, щоб разом умерти.» <i>17</i> Прибувши, застав Ісус його вже чотириденним у гробі. <i>18</i> Була ж Витанія недалеко Єрусалиму, стадій з п'ятнадцять, <i>19</i> і багато з юдеїв посходилося до Марти та Марії, щоб розважити їх по братові. <i>20</i> Почувши ж Марта, що Ісус наближається, метнулась йому назустріч, тоді як Марія сиділа в хаті. <i>21</i> Отож заговорила Марта до Ісуса: «Господи, якби ти був тут, - мій брат не вмер би! <i>22</i> А й тепер знаю, що все, що попросиш ти в Бога, Бог тобі дасть.» <i>23</i> І каже їй Ісус: «Твій брат воскресне.» <i>24</i> «Знаю, - каже до нього Марта, - що воскресне у воскресіння, дня останнього.» <i>25</i> А Ісус їй: «Я - воскресіння і життя. Хто в мене вірує, той навіть і вмерши - житиме! <i>26</i> Кожен, хто живе і в мене вірує, - не вмре повіки. Віриш тому?» <i>27</i> «Так, Господи, - каже йому, - вірую, що Христос єси, Божий Син, який гряде у світ цей.» <i>28</i> Те сказавши, пішла й покликала свою сестру Марію та й каже пошепки: «Учитель прийшов і тебе кличе.» <i>29</i>. Ледве та вчула це, підвелася притьмом та й подалась до нього. <i>30</i> Ісус ще не ввійшов у село; був він на тому місці, де його зустріла Марта. <i>31</i> Юдеї ж, що були в хаті з нею та її розважали, побачивши, що Марія встала похапцем і вийшла, пішли слідом за нею, бо думали, що до гробу подалась, аби там поплакати. <i>32</i> Та Марія, прийшовши туди, де був Ісус, і побачивши його, впала йому до ніг і сказала йому: «Господи, якби ти був тут, то мій брат не вмер би!» <i>33</i> Побачив Ісус, що вона плаче, а й юдеї, що прийшли з нею, плачуть і собі, тож відчув жалощі в дусі і, зворушений, <i>34</i> запитав: «Де поклали ви його?» Кажуть йому: «Іди, Господи, і поглянь.» <i>35</i> Заплакав Ісус. <i>36</i> І заговорили юдеї: «Бач, як він його любив!» <i>37</i> А деякі з них мовили: «Чи ж оцей, що сліпому очі зрячими вчинив, не міг так учинити, щоб і отой не помер?» <i>38</i> І знову жалощі відчув Ісус у собі і подався до гробу. А була то печера, і камінь лежав зверху. <i>39</i> «Відкотіть камінь», звелів Ісус. Марта ж, сестра померлого, каже йому: «Господи, відгонить уже: четвертий бо день.» <i>40</i> «А хіба я тобі не казав, - озвавсь Ісус, - що коли віруєш, то побачиш славу Божу?» <i>41</i> Відкотили отже камінь. І звів Ісус очі вгору й мовив: «Отче, тобі подяку складаю, що вислухав єси мене! <i>42</i> Я добре знаю, що повсякчас вислуховуєш мене, тож тільки з-за люду, який ото стоїть навколо, сказав я: щоб вони увірили, що ти мене послав.» <i>43</i> А промовивши те, кликнув на ввесь голос: «Лазарю, вийди сюди!» <i>44</i> І мертвий вийшов із зав'язаними в полотно руками й ногами та обличчям, хусткою обмотаним. І сказав їм Ісус: «Розв'яжіть його і пустіть, нехай ходить.» <i>45</i> І бачивши, що вчинив Ісус, увірували в нього численні юдеї, які зійшлися були до Марії.