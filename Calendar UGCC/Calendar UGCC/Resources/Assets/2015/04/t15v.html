<p>Світла середа</p>

<p>Прп. Тита, чудотворця.</p>

<p><b>ВЕЧІРНЯ</b></p>

<p><i>Священик</i> <i>убирається в усі ризи в неділю, понеділок і у вівторок (в інші дні можна брати тільки епітрахиль і фелон), кадить згідно з уставом, і виголошує</i>: Благословенний Бог наш завжди, нині і повсякчас і на віки віків.</p>

<p><i>Вірні:</i> Амінь.</p>

<p><i>і співають</i> Христос воскрес <i>із стихами, як на Пасхальній Утрені</i>:</p>

<p>Христос воскрес із мертвих,* смертю смерть подолав* і тим, що в гробах, життя дарував.</p>

<p><i>Наперемінку зі священиками цей тропар співається тричі, а потім служителі читають оці стихи</i>:</p>

<p><i>Стих: Хай воскресне Бог, і розбіжаться вороги його,* і хай тікають від лиця його ті, що ненавидять його.</i></p>

<p><i>Вірні:</i> Христос воскрес із мертвих,* смертю смерть подолав* і тим, що в гробах, життя дарував.</p>

<p><i>Стих: Як щезає дим, хай вони щезнуть,* як від вогню топиться віск.</i></p>

<p><i>Вірні:</i> Христос воскрес із мертвих,* смертю смерть подолав* і тим, що в гробах, життя дарував.</p>

<p><i>Стих: Так нехай погибнуть грішники від лиця Божого,* а праведники хай звеселяться.</i></p>

<p><i>Вірні:</i> Христос воскрес із мертвих,* смертю смерть подолав* і тим, що в гробах, життя дарував.</p>

<p><i>Стих: Це день, що його створив Господь,* тож радіймо і веселімся в нім.</i></p>

<p><i>Вірні:</i> Христос воскрес із мертвих,* смертю смерть подолав* і тим, що в гробах, життя дарував.</p>

<p><b>Слава і нині</b>:</p>

<p><i>Вірні:</i> Христос воскрес із мертвих,* смертю смерть подолав* і тим, що в гробах, життя дарував.</p>

<p><i>Священик</i> <i>знову співає</i>: Христос воскрес із мертвих,* смертю смерть подолав:</p>

<p><i>А хор закінчує</i>: І тим, що в гробах, життя дарував.</p>

<p><i>Тоді продовжується Вечірня: </i></p>

<p><b>Єктенія</b></p>

<p>В мирі Господеві помолімся.</p>

<p><i>Вірні:</i> Господи, помилуй (<i>за кожним разом</i>).</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>

<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><b>Псалом 140</b></p>

<p><i>В суботу ввечері та в усі свята диякон – якщо його нема, то священик – кадить, згідно з уставом. Хор співає два перші стихи 140-го псалма, глас 4.</i></p>

<p>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</p>

<p>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p><b>Псалом 141</b></p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p>Виведи з в'язниці мою душу,* щоб дякувати імені твоєму.</p>

<p>Мене обступлять праведники,* бо ти добро мені вчиниш.</p>

<p><b>Псалом 129</b></p>

<p>З глибин взиваю до тебе, Господи,* Господи, почуй мій голос.</p>

<p>Нехай будуть твої вуха уважні,* до голосу благання мого.</p>

<p><i>Стих: Коли ти, Господи, зважатимеш на беззаконня,* то хто встоїться, Господи. Та в тебе є прощення.</i></p>

<p><i>(г. 4): </i>Животворному твоєму хрестові* безперестанно поклоняючись, Христе Боже,* славимо твоє на третій день воскресіння.* Бо ним ти, Всесильний, обновив наднищену людську природу* і відновив нам вхід до неба,* як єдиний добрий і чоловіколюбець.</p>

<p><i>Стих: Задля імени твого надіюсь на тебе, Господи,* надіється душа моя на слово твоє; надіється душа моя на Господа.</i></p>

<p>Ти, Спасе, знищив кару за непослух щодо дерева,* бо добровільно дав себе прибити на хреснім дереві* і, як всесильний, зійшовши в ад,* як Бог, розірвав ти смертні окови.* Тому й поклоняємось твоєму з мертвих воскресінню, радісно кличучи:* Всесильний Господи, – слава тобі!</p>

<p><i>Стих: Від ранньої сторожі до ночі* від ранньої сторожі нехай уповає Ізраїль на Господа.</i></p>

<p>Брами адові знищив ти, Господи,* і твоєю смертю здолав царство смерти,* людський же рід ти визволив з тлінности,* дарувавши світові життя і нетлінність,* і велику милість.</p>

<p><i>Стих: Бо в Господа милість і відкуплення велике в нього;* він визволить Ізраїля від усього беззаконня його.</i></p>

<p>Прийдіть, люди, оспівуймо* Спасове на третій день воскресіння,* яким ми визволилися з міцних адових оковів,* і всі прийняли нетлінність і життя, взиваючи:* Ти, що розп'явся і був похований та й воскрес,* спаси нас твоїм воскресінням, єдиний Чоловіколюбче!</p>

<p><b>Псалом 116</b></p>

<p><i>Стих: Хваліте Господа всі народи!* Прославляйте його всі люди!</i></p>

<p>Ангели й люди, Спасе,* прославляють твоє на третій день воскресіння,* яке опромінило кінці вселенної,* а ми визволились з ворожої неволі й кличемо:* Всесильний життєдавче, Спасе,* спаси нас твоїм воскресінням, єдиний Чоловіколюбче!</p>

<p><i>Стих: Велике бо до нас його милосердя, і вірність Господа повіки. </i></p>

<p>Ти, Христе Боже, знищив мідні брами й розірвав затвори* та воскресив впалий рід людський.* Тому ми однодумно кличемо:* Ти, що воскрес із мертвих,* Господи, – слава тобі!</p>

<p><b>Слава</b><i>: </i>Господи, твоє народження від Отця не має літ і є вічне,* а твоє воплочення з Діви – людям незбагненне і невимовне,* і твоє в ад зшестя страшне дияволу і його ангелам,* бо ти здолав смерть і на третій день воскрес,* даючи людям нетлінність і велику милість.</p>

<p><b>І нині</b> <i>(догмат):</i> Пророк Давид, що через тебе став богоотцем,* у пісні тому, хто величність тобі дарував,* таке звістив про тебе:* Стала цариця по твоїй правиці!* Він бо появив тебе як матір життя,* бо зволив Бог стати з тебе людиною без батька,* щоб оновити свій образ, знищений пристрастями,* і знайти заблукану в гірських пропастях овечку, взявши на рамена,* та й принести до Отця і за своєю волею приєднати до небесних сил* та й спасти, Богородице, світ у Христі,* що має велику й щедру милість.</p>

<p><b>Вхід</b></p>

<p><i>У суботу ввечері та в ті дні, коли є читання, або великий прокімен, відбувається вхід; на </i><b><i>Слава</i></b><i> відчиняються св. двері; священик у фелоні, а диякон з кадильницею, обходять св. трапезу і стають перед св. дверми. Тоді:</i></p>

<p><i>Диякон (тихо)</i>: Господеві помолімся.</p>

<p><i>Священик (тихо)</i>: Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><i>Диякон:</i> Благослови, владико, святий вхід.</p>

<p><i>Священик:</i> Благословенний вхід святих твоїх, нині і повсякчас і на віки вічні (<i>і благословить у бік сходу</i>).</p>

<p><i>Диякон – якщо його нема, то священик – стає у св дверях, робить кадильницею знак хреста і виголошує:</i></p>

<p>Премудрість! Прості!</p>

<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога.</p>

<p>Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><i>Диякон (після кадження) підходить до св. дверей і виголошує</i>: Будьмо уважні!</p>

<p><i>Священик:</i> Мир всім.</p>

<p><i>Диякон:</i> Премудрість, будьмо уважні!</p>

<p><i>Хор співає прокімен. </i></p>

<p>Голосом моїм до Господа я кликав,* і голос мій дійшов до Бога, і він вислухав мене.</p>

<p><i>Стих</i>: У день, журби моєї шукаю я Бога.</p>

<p><i>Стих</i>: Відмовилась від потіхи душа моя.</p>

<p><i>Стих</i>: Боже, у святості дорога твоя.</p>

<p><b>Єктенія</b></p>

<p>Промовмо всі з усієї душі і з усієї мислі нашої, промовмо.</p>

<p><i>Вірні:</i> Господи, помилуй.</p>

<p>Господи, Вседержителю, Боже отців наших, молимось тобі, вислухай і помилуй.</p>

<p><i>Вірні:</i> Господи, помилуй.</p>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><i>Вірні:</i> Господи, помилуй <i>(3 р. за кожним разом)</i>.</p>

<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><b>Сподоби, Господи</b></p>

<p>Сподоби, Господи, цього вечора* без гріха зберегтися нам.</p>

<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене і установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, милість твоя повіки,* не покидай діло рук твоїх.</p>

<p>Тобі належить хвала,* тобі належить пісня.</p>

<p>Тобі належить слава:* Отцю, і Сину, і Святому Духові:</p>

<p>Нині і повсякчас,* і на віки вічні. Амінь.</p>

<p><b>Єктенія</b></p>

<p>Сповнім вечірню молитву нашу Господеві.</p>

<p><i>Вірні:</i> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><i>Вірні:</i> Господи, помилуй.</p>

<p>Вечора всього досконалого, святого, мирного і безгрішного у Господа просім.</p>

<p><i>Вірні:</i> Подай, Господи <i>(за кожним разом)</i>.</p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів, і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><i>Вірні:</i> Тобі, Господи.</p>

<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><i>Вірні:</i> Амінь.</p>

<p><i>Священик:</i> Мир всім.</p>

<p><i>Вірні:</i> І духові твоєму.</p>

<p><i>Диякон:</i> Голови ваші перед Господом схиліть.</p>

<p><i>Вірні:</i> Тобі, Господи.</p>

<p><i>Священик читає тихо</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>

<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>

<p><i>Вірні:</i> Амінь.</p>

<p><i>стихири на стиховні – одна стихира чергового воскресного голосу, а по ній стихири Пасхи</i>:</p>

<p><i>(г.4):</i> Господи, ти вийшов на хрест,* прадідне наше прокляття усунув* і, вступивши в ад, ти визволив довічних в'язнів,* даючи людському родові нетлінність.* Тож, прославляючи тебе за це,* славимо твоє життєдайне і спасенне воскресіння.</p>

<p>Стихири Пасхи <i>(г. 5)</i> </p>

<p><i>Стих</i>: <i>Хай воскресне Бог,* і розбіжаться вороги його.</i></p>

<p>Пасха священна нам сьогодні з'явилась:* Пасха нова, святая;* Пасха таємна* Пасха преславна;* Пасха – Христос визволитель;* Пасха непорочна;* Пасха велика;* Пасха вірних;* Пасха, що райські двері нам відчиняє;* Пасха, що освячує всіх вірних.</p>

<p><i>Стих: Як щезає дим,* хай вони щезнуть.</i></p>

<p>Прийдіте після видіння, жінки благовісниці,* і скажіть Сіонові:* Прийми від нас радісну новину* про Воскресіння Христове!* Веселися, торжествуй* і радуйся, Єрусалиме,* побачивши Царя Христа,* що немов жених із гробу виходить.</p>

<p><i>Стих: Так нехай погибнуть грішники від лиця Божого,* а праведники хай звеселяться.</i></p>

<p>Мироносиці жінки,* рано-вранці прийшовши* до гробу Життєдавця,* знайшли ангела* що сидів на камені,* а він, провістивши їм, так мовив:* Чому шукаєте Живого між померлими?* Чому оплакуєте у тлінні Нетлінного?* Ідіть, і проповідуйте його учням!</p>

<p><i>Стих</i>: Це день, що його створив Господь,* тож радіймо і веселімся в нім.</p>

<p>Пасха красна,* Пасха Господня;* Пасха* Пасха преславная нам засіяла;* Пасха! Радісно одні одних обнімімо!* О Пасхо, визволення від скорбот!* Нині бо з гробу,* наче зо світлиці, засіяв Христос,* жінок же радістю наповнив, мовивши:* Проповідуйте апостолам.</p>

<p><b>Слава і нині</b>: Воскресіння день!* Просвітімся торжеством* і одні одних обнімімо* та скажімо: Браття!* І тим, що ненавидять нас* простім все з Воскресінням,* і так усі заспіваймо:</p>

<p>Христос воскрес із мертвих, смертю смерть подолав і тим, що в гробах, життя дарував <i>(3 р.)</i>.</p>

<p><i>і пасхальний відпуст</i>:</p>

<p><i>Диякон:</i> Премудрість.</p>

<p><i>Вірні:</i> Благослови.</p>

<p><i>Священик:</i> Благословенний Христос Бог наш завжди, нині і повсякчас, і на віки вічні.</p>

<p><i>Вірні:</i> Амінь. Утверди, Боже, святу католицьку віру на віки вічні.</p>

<p><i>Священик:</i> Пресвята Богородице, спаси нас.</p>

<p><i>Вірні:</i> Світися, світися, новий Єрусалиме!* Слава бо Господня на тобі засяяла!* Радій нині й веселися, Сіоне,* а ти, чиста Богородице, втішайся воскресінням Сина твого!</p>

<p><i>Священик:</i> Слава тобі, Христе Боже, надіє наша, слава тобі!</p>

<p><i>Вірні:</i> Христос воскрес із мертвих, смертю смерть подолав* і тим, що в гробах, життя дарував. Господи, помилуй <i>(3 р.)</i>. Благослови.</p>

<p><i>Священик:</i> Христос, що воскрес із мертвих, смертю смерть подолав і тим, що в гробах, життя дарував, істинний Бог наш, молитвами пречистої своєї Матері, святих славних і всехвальних апостолів, преподобних і богоносних отців наших, і всіх святих, помилує і спасе нас, як благий і чоловіколюбець.</p>

<p><i>Вірні:</i> Амінь.</p>

<p><i>Потім священик, підносячи хрест, виголошує тричі</i>: Христос Воскрес! – <i>а люди відповідають</i>: Воістину воскрес! – <i>і всі співають тричі</i>: Христос Воскрес..., <i>закінчуючи</i>: І нам дарував життя вічне, поклоняємось його на третій день воскресінню.</p>
