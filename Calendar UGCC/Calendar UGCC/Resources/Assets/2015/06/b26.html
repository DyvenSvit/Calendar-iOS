<p><b>Послання апостола Павла до Римлян 11:25-36</b><p><i>25</i> Не хочу бо, брати, щоб ви не відали цієї тайни – щоб не були самі в собі велемудрі, – що засліплення спало частинно на Ізраїля, поки не ввійдуть погани повнотою; <i>26</i> і так увесь Ізраїль спасеться, як написано: «Прийде з Сіону Визволитель, відверне від Якова безбожність. <i>27</i> Такий буде завіт мій з ними, як відпущу гріхи їхні.» <i>28</i>. З огляду на Євангелію, вони через вас вороги; а з огляду на вибір Божий, вони улюблені заради батьків, <i>29</i>. бо дари Божі і покликання незмінні. <i>30</i> Як ви колись були неслухняні Богові, а тепер помилувані через їхній непослух, <i>31</i> так і вони тепер, через милосердя, якого ви зазнали, стали неслухняні, щоб і вони тепер зазнали милосердя. <i>32</i> Бо Бог замкнув усіх у непослух, щоб усіх помилувати. <i>33</i> О глибино багатства, мудрости і знання Божого! Які незбагненні його постанови і недослідимі його дороги! <i>34</i> Хто бо коли зрозумів думку Господню? Хто був його дорадником? <i>35</i> Або хто дав йому наперед, щоб воно знову було йому віддане? <i>36</i> Все бо від нього, через нього і для нього. Йому слава навіки. Амінь. <p><b>Євангелія від Матея 12:1-8</b><p><i>1</i> Того часу Ісус проходив ланами в суботу. Учні ж його, зголоднілі, заходилися рвати колосся і їсти. <i>2</i> Побачили це фарисеї і кажуть до нього: “Он твої учні роблять те, чого не можна робити в суботу”. <i>3</i> Він відповів їм: “Хіба ви не читали, що зробив Давид, як зголоднів був він і ті, що були з ним? <i>4</i> Як ото він увійшов у .дім Божий і спожив хліби покладання, яких, за винятком самих священиків, не можна було їсти ні йому, ні тим, що з ним були, <i>5</i> Або хіба ви не читали в законі, як священики в суботу порушують у храмі суботу й провини не мають? <i>6</i> Я ж: кажу вам, що тут більше, ніж храм. <i>7</i> Якби ви зрозуміли, що значить: Я милосердя хочу, а не жертви,  – ви б безвинних не осудили. <i>8</i> Бо Син Чоловічий  – Господь і суботи.”