<p><b>Послання апостола Павла до Римлян 1:28-2:9</b><p><i>28</i>. І як вони не вважали потрібним триматися правдивого спізнання Бога, Бог видав їх ледачому розумові чинити негодяще: <i>29</i>. вони – сповнені всякої неправости, лукавства, захланности, злоби, повні заздрости, убивства, колотнечі, підступу, злоби; <i>30</i> вони – обмовники, наклепники, богоненавидники, зухвальці, горді, хвальки, винахідники зла, неслухняні батькам, <i>31</i> нерозумні, зрадливі, безсердечні, немилосердні. <i>32</i> Вони, хоч спізнали Божий присуд, що, хто таке чинить, заслугує на смерть, не тільки це роблять, але й схвалюють це в тих, що таке чинять.  <i>1</i> Ось чому немає тобі оправдання, хто б ти не був, о чоловіче, що судиш; бо в чому судиш іншого, ти сам себе засуджуєш: чиниш бо те саме, що судиш; <i>2</i> ми ж знаємо, що суд Божий відбувається по правді на тих, що таке чинять. <i>3</i> Чи думаєш про те, о чоловіче, – який судиш тих, що таке чинять, а сам таке робиш, – що ти суду Божого уникнеш? <i>4</i> Або погорджуєш багатством його доброти, поблажливости і довготерпеливости, не знаючи, що Божа доброта тебе веде до покаяння? <i>5</i> Та ти жорстокістю твоєю і нерозкаяністю серця збираєш гнів на себе в день гніву, коли об'явиться правдивий суд Бога, <i>6</i> що віддасть кожному за його вчинками:  <i>7</i> тим, що витривалістю в добрім ділі шукають слави, чести і нетління – життя вічне; <i>8</i> а сварливим та неслухняним правді, але слухняним кривді – гнів та обурення.  <i>9</i> Горе й утиск на всяку душу людську, що чинить зло: на юдея перше, потім грека; <p><b>Євангелія від Матея 5:27-32</b><p><i>27</i> Ви чули, що було сказано: Не чини перелюбу. <i>28</i> А я кажу вам, що кожний, хто дивиться на жінку з пожаданням, той вже вчинив перелюб з нею в своїм серці. <i>29</i>, І коли твоє праве око тебе спокушає, вирви його й кинь геть від себе: ліпше тобі, щоб один твій член загинув, аніж щоб усе твоє тіло вкинуто в пекло. <i>30</i> І коли твоя правиця тебе спокушає, відітни її і кинь геть від себе: ліпше тобі, щоб один твій член загинув, аніж щоб усе твоє тіло пішло в пекло. <i>31</i> Сказано теж: Хто відпускає свою жінку, хай дасть їй лист розвідний. <i>32</i> А я кажу вам: Хто відпускає свою жінку, – хіба у випадку розпусти, – той робить з неї перелюбку; і хто взяв би розведену, чинить перелюб.