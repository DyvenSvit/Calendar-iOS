<p><b>Послання апостола Павла до Римлян 10:11-11:2</b><p><i>11</i> Письмо бо каже: «Кожний, хто вірує в нього, не осоромиться.» <i>12</i> Немає бо різниці між юдеєм і між греком; бо той самий Господь усіх, багатий для всіх, хто його призиває; <i>13</i> бо «Кожний, хто призове ім'я Господнє, спасеться.» <i>14</i> Як же призиватимуть того, в кого не увірували? Як увірують у того, що його не чули? А як почують без проповідника? <i>15</i> І як будуть проповідувати, коли не будуть послані? Написано ж: «Які гарні ноги тих, що благовістять добро!» <i>16</i> Та не всі послухали Євангелії. Бо Ісая каже: «Господи, хто повірив тому, що ми чули?» <i>17</i> Тож віра із слухання, а слухання через слово Христове. <i>18</i> Та я питаю: Хіба вони не чули? Таж - «по всій землі рознісся їхній голос, їхні слова в кінці світу.» <i>19</i> І ще кажу: Може не зрозумів Ізраїль? Але ж перший Мойсей мовить: «Я викличу у вас заздрість не народом, збуджу ваш гнів народом нерозумним.» <i>20</i> А Ісая насмілюється і мовить: «Знайшли мене ті, що мене не шукали. Я об'явився тим, що про мене не питали.» <i>21</i> До Ізраїля ж каже: «Увесь день я простягав свої руки до неслухняного й упертого народу.» <i>1</i> Отож питаю: Чи не відкинув Бог народ свій? Ніколи в світі! Бо і я ізраїльтянин, з роду Авраама, з коліна Веніямина. <i>2</i> Бог не відкинув свого народу, що його наперед вибрав. Чи ж ви не знаєте, що Письмо про Іллю говорить, коли він скаржиться до Бога на Ізраїля? <p><b>Євангелія від Матея 11:16-20</b><p><i>16</i> До кого б мені прирівняти рід цей? Він подібний до дитинчат, які сидять на майданах та вигукують до інших, <i>17</i> кажучи: Ми вам на сопілці грали, та ви не танцювали; ми жалобної вам співали, та ви не били себе в груди. – <i>18</i> Прийшов бо був Йоан, що не їв, не пив, і вони кажуть: Він біса має. <i>19</i> Прийшов Син Чоловічий, що їсть і п'є, і вони кажуть: Оцей чоловік ненажера й винопивець, приятель митарів і грішників! І виправдалась мудрість власними ділами.” <i>20</i> Тоді Ісус почав докоряти тим містам, у яких відбулося найбільше його чуд, за те, що не покаялися.