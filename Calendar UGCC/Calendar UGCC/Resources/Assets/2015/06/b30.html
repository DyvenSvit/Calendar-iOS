<p><b>Послання апостола Павла до Римлян 14:9-18</b><p><i>9</i> На це бо Христос умер і воскрес, щоб і над мертвими, і над живими панувати. <i>10</i> Ти ж чого судиш брата твого? Чого погорджуєш твоїм братом? Усі ми станемо перед судилищем Божим, <i>11</i> бо написано: «Як живу я, – каже Господь, – кожне коліно схилиться передо мною, і кожний язик визнає Бога.» <i>12</i> Так ото, кожний з нас сам за себе дасть відповідь Богові. <i>13</i> Тож не судімо більш один одного, а радше вважайте на те, щоб не класти нічого перед братом, об що він спотикнувся б або й упав. <i>14</i> Я знаю, я переконаний в Господі Ісусі, що нема нічого нечистого в самому собі; тільки коли хто думає, що щось нечисте, тому воно нечисте. <i>15</i> Коли твій брат сумує з-за їжі, то ти поводишся не за любов'ю. Не губи твоєю їжею того, за якого вмер Христос. <i>16</i> Не виставляйте вашого добра на зневагу. <i>17</i> Бо царство Боже не їжа і не пиття, а праведність, мир і радість у Святому Дусі. <i>18</i> Хто так служить Христові, той Богові вгодний і людям довподоби. <p><b>Євангелія від Матея 12:14-16,22-30</b><p><i>14</i> А фарисеї вийшли звідти й радили на нього раду, щоб його погубити. <i>15</i> Довідавшись про це, Ісус пішов геть звідси. Слідом за ним пішла сила народу: він оздоровив їх усіх, <i>16</i> але суворо наказав їм його не виявляти, <i>22</i> Тоді приведено до нього біснуватого, сліпого та німого, і він зцілив його, так що німий і розмовляв і бачив. <i>23</i> І здивувалися всі люди й говорили: “Чи не є часом цей син Давида?” <i>24</i> А фарисеї, почувши це сказали: “Отой не інакше виганяє бісів, як тільки Велзевулом, князем бісівським.” <i>25</i> Знаючи думки їхні, Ісус сказав їм: “Кожне царство, розділене в собі, запустіє, і кожне місто чи дім, розділені в собі самому, не встояться. <i>26</i> І коли сатана сатану виганяє, то він розділений у собі самому; як же тоді вдержиться його царство? <i>27</i> І коли я Велзевулом виганяю бісів, то сини ваші ким виганяють? Тому то вони будуть вашими суддями. <i>28</i> Коли ж я Духом Божим виганяю бісів, то прибуло до вас Царство Боже. <i>29</i>. Або як може хтось увійти в дім сильного й пограбувати його майно, якщо він перше не зв'яже сильного й аж тоді дім його розграбує? <i>30</i> Хто не зо мною, той проти мене, і хто зо мною не збирає, той розкидає.