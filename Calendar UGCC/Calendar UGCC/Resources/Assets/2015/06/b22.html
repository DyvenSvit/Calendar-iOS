<p><b>Послання апостола Павла до Римлян 9:18-33</b><p><i>18</i> Отож, кого він хоче, того милує, а кого хоче, того чинить затверділим. <i>19</i> Скажеш, отже, мені: «Чому ще хтось докоряє? Хто бо спротивиться його волі?» <i>20</i> А хто ти такий, чоловіче, що сперечаєшся з Богом? Хіба виріб із глини скаже тому, хто його зробив: «Навіщо зробив єси мене так?»  <i>21</i> Хіба ганчар не має над глиною влади, щоб із того самого місива зробити одну посудину на честь, а другу на нечесть? <i>22</i> Коли ж Бог, хотівши показати гнів свій і виявити свою силу, зносив з великим довготерпінням посудини гніву, що вже були готові на погибель, <i>23</i> щоб виявити багатство своєї слави на посудинах милосердя, котрі він наперед приготував на славу, <i>24</i> -на нас, яких покликав не тільки від юдеїв, а й від поган, - <i>25</i> як і в Осії він говорить: «Назву не мій народ моїм народом, і нелюбу - улюбленою. <i>26</i> І на тім місці, де було їм сказано: «Ви - не мій народ!», там їх назвуть синами Бога живого.» <i>27</i> Ісая ж про Ізраїля проголошує: «Хоч би число синів Ізраїля було, як морський пісок, тільки останок спасеться»,  <i>28</i>. Господь бо негайно і цілковито виконає своє слово на землі. <i>29</i>. І як прорік Ісая: «Якби Господь сил не лишив нам насіння, ми були б, як Содом, і стали б подібні до Гомори.» <i>30</i> Що ж скажемо? Що погани, які не шукали праведности, осягли праведність, і то праведність, що від віри; <i>31</i> Ізраїль же, що шукав закону праведности, не досяг закону праведности. <i>32</i> Чому? Бо вони спирались не на віру, а неначе на діла. Вони спотикнулись об камінь спотикання, <i>33</i> як написано: «Ось я кладу в Сіоні камінь спотикання і скелю падіння. Хто ж вірує в нього, не осоромиться.» <p><b>Євангелія від Матея 11:2-15</b><p><i>2</i> Почувши у в'язниці про діла Христові, Йоан послав його спитати через своїх учнів: <i>3</i> “Ти той, що має прийти, чи іншого маємо чекати?” <i>4</i> У відповідь на це Ісус сказав їм: “Ідіть і сповістіть Йоана про те, що чуєте й бачите: <i>5</i> Сліпі бачать і криві ходять; прокажені очищуються і глухі чують; мертві воскресають і вбогим проповідується Добра Новина. <i>6</i> Щасливий, хто через мене не спотикнеться.” <i>7</i> Тоді, як ті відходили, Ісус почав говорити людям про Йоана: “На що ви вийшли подивитися в пустиню? На тростину, що її колише вітер? <i>8</i> На що ж вийшли подивитись? На чоловіка, одягненого в одежу м'яку? Таж ті, що носять м'яку одежу, сидять у царських палацах. <i>9</i> Чого ж тоді вийшли? Побачити пророка? Так, кажу вам, і більше, як пророка. <i>10</i> Це той, що про нього написано: Ось я посилаю мого посланця перед тобою, що приготує тобі дорогу перед тобою. <i>11</i> Істинно кажу вам, що між народженими від жінок не було більшого від Йоана Христителя; однак найменший у Небеснім Царстві більший від нього. <i>12</i> Від часів Йоана Христителя і понині Царство Небесне здобувається силою; і ті, що вживають силу, силоміць беруть його. <i>13</i> Усі бо пророки й закон пророкували до Йоана. <i>14</i> І коли хочете знати – він є Ілля, що має прийти. <i>15</i> Хто має вуха, нехай слухає.