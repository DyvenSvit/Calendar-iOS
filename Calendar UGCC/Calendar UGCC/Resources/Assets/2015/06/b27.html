<p><b>Послання апостола Павла до Римлян 6:11-17</b><p><i>11</i> Так само й ви вважайте себе за мертвих для гріха, а за живих для Бога, в Христі Ісусі. <i>12</i> Нехай, отже, не панує гріх у смертнім вашім тілі, щоб вам коритися його пожадливостям, <i>13</i> і не видавайте членів ваших гріхові за знаряддя неправедности, але віддайте себе Богові, як ожилих із мертвих, а члени ваші, як зброю праведности. <i>14</i> Бо гріх не буде більш над вами панувати: ви бо не під законом, а під ласкою. <i>15</i> Що ж? Чи будемо грішити, бо ми не під законом, а під ласкою? Зовсім ні! <i>16</i> Хіба не знаєте, що ви слуги того, кому віддаєте себе за слуг на послух, кого слухаєтеся: чи то гріха - на смерть, чи то послуху - на праведність? <i>17</i> Але дяка Богові, що ви, бувши колись слугами гріха, з усього серця послухалися тієї науки, якій ви піддалися, <p><b>Євангелія від Матея 8:14-23</b><p><i>14</i> А як Ісус прийшов до Петра в хату, то побачив його тещу, що лежала в гарячці. <i>15</i> Він доторкнувсь до її руки, і полишила її гарячка; а вона встала й услугувала йому. <i>16</i> І як настав вечір, принесли до нього багато біснуватих, і він словом вигнав духів і зцілив усіх недужих, <i>17</i> щоб збулося сказане пророком Ісаєю: “Він узяв наші недуги й поніс наші хвороби.” <i>18</i> Побачивши силу народу навколо себе, Ісус звелів відплисти на другий бік. <i>19</i> І приступивши один книжник, сказав до нього: “Учителю, куди б ти не пішов, я піду за тобою.” <i>20</i> А Ісус каже до нього: “Лисиці мають нори й птиці небесні – гнізда, а Син Чоловічий не має де голову прихилити.” <i>21</i> Другий з учнів сказав до нього: “Господи, дозволь мені піти спершу поховати батька мого.” <i>22</i> Ісус же сказав до нього: “Іди за мною, і зостав мертвим ховати своїх померлих.” <i>23</i> Як він увійшов до човна, слідом за ним увійшли його учні. <p><b>Послання апостола Павла до Ефесян 6:10-17</b><p><i>10</i> Нарешті кріпіться в Господі та в могутності його сили. <i>11</i> Одягніться в повну зброю Божу, щоб ви могли дати відсіч хитрощам диявольським. <i>12</i> Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в піднебесних просторах. <i>13</i> Ось чому ви мусите надягнути повну зброю Божу, щоб за лихої години ви могли дати опір і, перемагаючи все, міцно встоятися. <i>14</i> Стійте, отже, підперезавши правдою бедра ваші, вдягнувшись у броню справедливости <i>15</i> і взувши ноги в готовість, щоб проповідувати Євангелію миру. <i>16</i> А над усе візьміть щит віри, яким здолаєте згасити всі розпечені стріли лукавого. <i>17</i> Візьміть також шолом спасіння і меч духовний, тобто слово Боже. <p><b>Євангелія від Матея 10:16-22</b><p><i>16</i> Оце я посилаю вас, немов овець серед вовків. Будьте, отже, мудрі, як змії, і прості, як голубки. <i>17</i> Стережіться людей, бо вони видадуть вас синедріонам і бичуватимуть вас по своїх синагогах. <i>18</i> Вас волочитимуть і до правителів і до царів за мене, щоб свідчити перед ними й поганами. <i>19</i> І коли видадуть вас, не журіться, як або що вам говорити, – дано буде вам на той час, що маєте говорити; <i>20</i> не ви бо будете говорити, а Дух Отця вашого в вас говоритиме. <i>21</i> Брат видасть на смерть брата й батько дитину; діти повстануть на батьків і будуть їх убивати. <i>22</i> Вас ненавидітимуть усі за моє ім'я, але хто витриває до кінця, той спасеться.