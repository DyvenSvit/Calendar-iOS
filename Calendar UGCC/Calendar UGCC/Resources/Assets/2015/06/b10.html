<p><b>Послання апостола Павла до Римлян 4:13-25</b><p><i>13</i> Бож не через закон була дана обітниця, зроблена Авраамові чи його потомству, що він буде спадкоємцем світу, але через оправдання віри, -  <i>14</i> бо коли спадкоємці ті, що в законі, то віра не має сили й обітниця не має вартости: <i>15</i> закон бо викликає гнів, а там, де нема закону, нема й переступу. <i>16</i> Тому, отже, обітниця від віри, щоб була вона дарова і забезпечена всім нащадкам, не тільки тим, що з закону, але й тим, що з віри Авраама, який є батько нам усім, <i>17</i> як написано: «Я настановив тебе батьком багатьох народів, - перед тим, в кого він увірував, - перед Богом, що оживляє мертвих і кличе те, чого немає, наче б воно існувало.» <i>18</i> Він, проти надії надіявшись, повірив, що стане батьком багатьох народів, згідно з тим, як було сказано: «Таке буде твоє потомство!» <i>19</i> Він, не захитавшись вірою, не зважав на своє вже примерле тіло - було ж йому яких сто років - і на завмерле лоно Сари. <i>20</i> Перед Божою обітницею він не піддався зневірі, навпаки ж - скріпився вірою і, воздавши хвалу Богові,  <i>21</i> зовсім був певний, що він обіцяне спроможен виконати.  <i>22</i> Тому і пораховано йому це за оправдання. <i>23</i> І не про нього одного тільки написано, що то було пораховано йому, <i>24</i> але й про нас, яким віра порахується, - нас, що віруємо в того, хто воскресив із мертвих Ісуса, Господа нашого,  <i>25</i> що був виданий за гріхи наші і воскрес для нашого оправдання.  <p><b>Євангелія від Матея 7:21-23</b><p><i>21</i> Не кожний, хто промовляє до мене: Господи, Господи! - ввійде в Царство Небесне, лише той, хто чинить волю Отця мого, що на небі, <i>22</i> Багато мені того дня скажуть: Господи, Господи! Хіба ми не твоїм ім'ям пророкували? Хіба не твоїм ім'ям бісів виганяли? Хіба не твоїм ім'ям силу чудес творили? <i>23</i> І тоді я їм заявлю: Я вас не знав ніколи! Відійдіте від мене, ви, що чините беззаконня!