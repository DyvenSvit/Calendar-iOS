<p><b>Послання апостола Павла до Римлян 7:1-13</b><p><i>1</i> Хіба не знаєте, брати, - я тим говорю, які знають закон, - що закон панує над людиною, поки вона живе? <i>2</i> Отак і заміжня жінка, поки живе чоловік, зв'язана (з ним) законом; а коли помре чоловік, вона звільняється від закону чоловіка. <i>3</i> Тим то, поки живе чоловік, вона буде вважатися перелюбницею, якщо стане (жінкою) іншому чоловікові; коли ж чоловік помре, вона вільна від закону і не буде перелюбницею, якщо стане (жінкою) іншому чоловікові. <i>4</i> Так само й ви, мої брати, умерли для закону тілом Христовим, щоб належати іншому, воскреслому з мертвих, щоб приносити плід Богові. <i>5</i> Бо, коли ми були в тілі, гріховні пристрасті, (розбуджені) законом, діяли в членах наших, щоб приносити плід смерти. <i>6</i> Тепер же ми звільнені від закону, умерши для того, що нас тримало, немов в'язнів, щоб служити в обновленні духа, а не згідно з старим законом. <i>7</i> Що ж скажемо? Що закон - гріх? Борони, Боже! Але я не знав гріха, як тільки через закон: бож я не знав би пожадливости, коли б закон не наказав: «Не пожадай!» <i>8</i> Гріх же, взявши привід від заповіді, підняв у мені всяку пожадливість, бо без закону гріх - мертвий. <i>9</i> І я колись жив без закону. Та коли прийшла заповідь, гріх ожив, <i>10</i> а я умер; так то заповідь, що мала б бути мені на життя, стала мені на смерть. <i>11</i> Бо гріх, узявши привід від заповіді, звів мене і вбив нею. <i>12</i> Все ж таки закон святий, і заповідь свята, і праведна, і добра. <i>13</i> Значить, те, що добре, принесло мені смерть? Ніколи! Але гріх, щоб показати себе, що він гріх, послуговуючись добром, завдав мені смерть, щоб гріх, завдяки заповіді, виявив свою надмірно грішну силу. <p><b>Євангелія від Матея 9:36-10:8</b><p><i>36</i> Він, бачивши юрми народу, милосердився над ними, бо вони були стомлені й прибиті, немов ті вівці, що не мають пастуха. <i>37</i> Тоді він каже своїм учням: “Жнива великі, та робітників мало. <i>38</i> Просіть, отже, Господаря жнив, щоб вислав робітників на свої жнива.” <i>1</i> Прикликавши своїх дванадцять учнів, Ісус дав їм владу над нечистими духами, щоб їх виганяли і лікували всяку хворобу й усяку неміч. <i>2</i> Ось імена дванадцятьох апостолів: перший Симон, прозваний Петром, і Андрій, брат його; Яків, син Заведея, та Йоан, брат його; <i>3</i> Филип та Вартоломей; Тома й Матей, митар; Яків, син Алфея, і Тадей; <i>4</i> Симон Кананій та Юда Іскаріотський, що й зрадив його. <i>5</i> Оцих дванадцять Ісус вислав і наказав їм: “У дорогу до поган не пускайтесь і в самарійські міста не заходьте. <i>6</i> А йдіть радше до загиблих овець дому Ізраїля. <i>7</i> Ідіть, проповідуйте, кажучи, що Царство Небесне – близько. <i>8</i> Оздоровлюйте недужих, воскрешайте мертвих, очищуйте прокажених, бісів виганяйте. Даром прийняли, даром давайте.