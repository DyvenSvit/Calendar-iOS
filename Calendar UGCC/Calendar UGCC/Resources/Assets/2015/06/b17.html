<p><b>Послання апостола Павла до Римлян 8:2-13</b><p><i>2</i> Бо закон духа, (що дає) життя в Христі Ісусі, визволив тебе від закону гріха і смерти. <i>3</i> Бо те, що було неможливим для закону, ослабленого тілом, Бог, – пославши свого Сина в тілі, схожім на гріховне тіло, ради гріха, осудив гріх у тілі, <i>4</i> щоб оправдання закону здійснилося на нас, що ходимо не за тілом, а за духом. <i>5</i> Бо ті, що живуть за тілом, думають про тілесне; ті ж, що за духом, – про духове. <i>6</i> Бо прагнення тіла (веде) до смерти, а прагнення духа – до життя і миру; <i>7</i> тому що прагнення тіла вороже Богові – бо не кориться законові Божому, та й не може. <i>8</i> Тілесні не можуть подобатись Богові. <i>9</i> Ви ж не тілесні, але духовні, якщо Дух Божий живе у вас. Коли ж хтось Духа Христового не має, той йому не належить. <i>10</i> А як Христос у вас, то тіло мертве через гріх, але дух живий через праведність. <i>11</i> І коли Дух того, хто воскресив Ісуса з мертвих, мешкає у вас, то той, хто воскресив Христа з мертвих, оживить і ваші смертні тіла Духом своїм, що живе у вас. <i>12</i> Тим то, брати, ми боржники не тілу, щоб за тілом жити; <i>13</i> бо коли живете за тілом, то помрете. Якже ви духом умертвляєте тілесні вчинки, будете жити. <p><b>Євангелія від Матея 10:15-22</b><p><i>15</i> Істинно кажу вам: Легше буде судного дня землі Содомській і Гоморській, ніж місту тому! <i>16</i> Оце я посилаю вас, немов овець серед вовків. Будьте, отже, мудрі, як змії, і прості, як голубки. <i>17</i> Стережіться людей, бо вони видадуть вас синедріонам і бичуватимуть вас по своїх синагогах. <i>18</i> Вас волочитимуть і до правителів і до царів за мене, щоб свідчити перед ними й поганами. <i>19</i> І коли видадуть вас, не журіться, як або що вам говорити,  – дано буде вам на той час, що маєте говорити; <i>20</i> не ви бо будете говорити, а Дух Отця вашого в вас говоритиме. <i>21</i> Брат видасть на смерть брата й батько дитину; діти повстануть на батьків і будуть їх убивати. <i>22</i> Вас ненавидітимуть усі за моє ім'я, але хто витриває до кінця, той спасеться.