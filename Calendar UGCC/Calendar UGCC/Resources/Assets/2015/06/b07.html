<p><b>Послання апостола Павла до Євреїв 11:33-12:2</b><p><i>33</i> що вірою підбили царства, чинили справедливість, обітниць осягнули, загородили пащі левам, <i>34</i> силу вогню гасили, вістря меча уникали, ставали сильні, бувши недолугі, на війні проявили мужність, наскоки чужинців відбивали. <i>35</i> Жінки діставали назад своїх померлих, які воскресали. Інші загинули в муках, відкинувши визволення, щоб осягнути ліпше воскресіння. <i>36</i> Інші наруг і бичів зазнали та ще й кайданів і в'язниці; <i>37</i> їх каменовано, розрізувано пилою, брано на допити; вони вмирали, мечем забиті; тинялися в овечих та козячих шкурах, збідовані, гноблені, кривджені; <i>38</i> вони, яких світ був невартий, блукали пустинями, горами, печерами та земними вертепами. <i>39</i> І всі вони, дарма що мали добре засвідчення вірою, не одержали обіцяного, <i>40</i> бо Бог зберіг нам щось краще, щоб вони не без нас осягли досконалість. <i>1</i> Тому і ми, маючи навколо себе таку велику хмару свідків, відкиньмо всякий тягар і гріх, що так легко обмотує, і біжімо витривало до змагання, що призначене нам, <i>2</i> вдивляючися пильно в Ісуса, засновника й завершителя віри, який, замість радости, що перед ним була, витерпів хрест, на сором не звертаючи уваги, і який возсів праворуч Божого престолу. <p><b>Євангелія від Матея 10:32-33,37-38;19:27-30</b><p><i>32</i> Кожний, отже, хто визнає мене перед людьми, того і я визнаю перед моїм Отцем небесним. <i>33</i> Хто ж мене зречеться перед людьми, того й я зречусь перед Отцем моїм небесним. <i>37</i> Хто любить батька або матір більше, ніж мене, той недостойний мене. І хто любить сина або дочку більше, ніж мене, той недостойний мене. <i>38</i> Хто не бере свого хреста й не йде слідом за мною, той недостойний мене. <i>27</i> Тоді озвався Петро і сказав до нього: “Ось ми покинули все й пішли за тобою; що будемо за те мати?” <i>28</i> Ісус відповів їм: “Істинно кажу вам: Ви, що пішли за мною: як новий світ настане, коли Син Чоловічий сяде на престолі своєї слави, сидітимете й ви на дванадцятьох престолах, щоб судити дванадцять поколінь Ізраїля. <i>29</i>. І кожний, хто задля імени мого покине дім, братів, сестер, батька, матір, жінку, дітей, поля, в сто раз більше одержить і життя вічне матиме в спадщину. <i>30</i> Багато з перших будуть останніми, а останні  – першими.” <p><b>Друге послання апостола Павла до Корінтян 4:6-15</b><p><i>6</i> Бо Бог, який сказав: «Нехай із темряви світло засяє», – він освітлив серця наші, щоб у них сяяло знання Божої слави, що на обличчі Ісуса Христа. <i>7</i> А маємо цей скарб у глиняних посудинах, щоб було видно, що велич сили є від Бога, а не від нас. <i>8</i> Нас тиснуть звідусіль, але ми не пригноблені; ми в труднощах, та ми не втрачаємо надії; <i>9</i> нас гонять, та ми не покинуті; ми повалені, та не знищені. <i>10</i> Увесь час носимо в тілі мертвоту Ісуса, щоб і життя Ісуса в нашім житті було явним. <i>11</i> Нас бо ввесь час живими віддають на смерть із-за Ісуса, щоб і життя Ісуса було явним у нашім смертнім тілі. <i>12</i> І так смерть діє в нас, а життя у вас. <i>13</i> Та мавши той самий дух віри, про який написано: «Я вірував, тому й говорив», – то й ми віримо, тому й говоримо; <i>14</i> бо знаємо, що той, хто воскресив Господа Ісуса, – воскресить і нас з Ісусом і поставить з вами. <i>15</i> Бо все це ради вас, щоб розмножена благодать через багатьох збагатила подяку на славу Божу. <p><b>Євангелія від Матея 11:2-15</b><p><i>2</i> Почувши у в'язниці про діла Христові, Йоан послав його спитати через своїх учнів: <i>3</i> “Ти той, що має прийти, чи іншого маємо чекати?” <i>4</i> У відповідь на це Ісус сказав їм: “Ідіть і сповістіть Йоана про те, що чуєте й бачите: <i>5</i> Сліпі бачать і криві ходять; прокажені очищуються і глухі чують; мертві воскресають і вбогим проповідується Добра Новина. <i>6</i> Щасливий, хто через мене не спотикнеться.” <i>7</i> Тоді, як ті відходили, Ісус почав говорити людям про Йоана: “На що ви вийшли подивитися в пустиню? На тростину, що її колише вітер? <i>8</i> На що ж вийшли подивитись? На чоловіка, одягненого в одежу м'яку? Таж ті, що носять м'яку одежу, сидять у царських палацах. <i>9</i> Чого ж тоді вийшли? Побачити пророка? Так, кажу вам, і більше, як пророка. <i>10</i> Це той, що про нього написано: Ось я посилаю мого посланця перед тобою, що приготує тобі дорогу перед тобою. <i>11</i> Істинно кажу вам, що між народженими від жінок не було більшого від Йоана Христителя; однак найменший у Небеснім Царстві більший від нього. <i>12</i> Від часів Йоана Христителя і понині Царство Небесне здобувається силою; і ті, що вживають силу, силоміць беруть його. <i>13</i> Усі бо пророки й закон пророкували до Йоана. <i>14</i> І коли хочете знати  – він є Ілля, що має прийти. <i>15</i> Хто має вуха, нехай слухає.