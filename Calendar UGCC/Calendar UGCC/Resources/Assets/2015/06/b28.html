<p><b>Послання апостола Павла до Римлян 5:18-23</b><p><i>18</i> І, таким чином, як через переступ одного на всіх людей прийшов засуд, так через чин справедливости одного на всіх людей приходить життєдайне оправдання. <i>19</i> Бо як через непослух одного чоловіка багато людей стали грішниками, так через послух одного багато людей стане праведними. <i>20</i> Закон же прийшов, щоб збільшився переступ, а де збільшився гріх, там перевершила ласка,  <i>21</i> щоб, як панував гріх зо смертю, так панувала і ласка через оправдання на вічне життя, через Ісуса Христа, Господа нашого. <p><b>Євангелія від Матея 8:5-13</b><p><i>5</i> Коли Ісус увійшов у Капернаум, приступив до нього сотник, благаючи його словами: <i>6</i> “Господи, слуга мій лежить дома розслаблений і мучиться тяжко.” <i>7</i> Ісус каже до нього: “Я прийду й оздоровлю його.” <i>8</i> Тоді сотник у відповідь мовив: “Господи, я недостойний, щоб ти ввійшов під мою покрівлю, але скажи лише слово і слуга мій видужає.  <i>9</i> Бо і я теж підвладний чоловік, маю вояків під собою, і кажу цьому: Іди,  – і йде, а тому: Ходи,  – і приходить; і слузі моєму: Зроби це,  – і він робить.” <i>10</i> Почувши це Ісус, здивувався і сказав тим, що за ним ішли: “Істинно кажу вам: Ні в кого в Ізраїлі я не знайшов такої віри. <i>11</i> Кажу вам, що багато прийде зо сходу й заходу, і засядуть з Авраамом, Ісааком та Яковом у Царстві Небеснім, <i>12</i> а сини царства будуть викинуті геть у темряву кромішню, де буде плач і скрегіт зубів.” <i>13</i> І сказав Ісус сотникові: “Йди, хай тобі станеться за твоєю вірою!” І видужав слуга тієї ж години. <p><b>Послання апостола Павла до Римлян 8:28-39</b><p><i>28</i>. Ми знаємо, що тим, які люблять Бога, – покликаним за його постановою, усе співдіє на добро. <i>29</i>. Бо яких він передбачив, тих наперед призначив, щоб були подібні до образу Сина його, щоб він був первородний між багатьма братами; <i>30</i> яких же наперед призначив, тих і покликав; а яких покликав, тих оправдав; яких же оправдав, тих і прославив. <i>31</i> Що скажемо на це? Коли Бог за нас, хто проти нас? <i>32</i> Він власного Сина свого не пощадив, а видав його за всіх нас, – як же разом із ним не подарує нам усього? <i>33</i> Хто буде винуватити вибраних Божих? Бог – той, що оправдує; <i>34</i> хто ж той, що засудить? Христос Ісус, який умер, ба й воскрес, що по правиці Божій, – він заступається за нас. <i>35</i> Хто нас відлучить від Христової любови? Горе чи утиск, чи переслідування, чи голод, чи нагота, чи небезпека, чи меч? <i>36</i> Як написано: «За тебе нас увесь день убивають, уважають нас за овець (призначених) на заріз.» <i>37</i> Але в усьому цьому ми маємо повну перемогу завдяки тому, хто полюбив нас. <i>38</i> Бо я певний, що ні смерть, ні життя, ні ангели, ні князівства, ні теперішнє, ні майбутнє, ні сили,  <i>39</i> ні висота, ні глибина, ані інше якесь створіння не зможе нас відлучити від Божої любови, що в Христі Ісусі, Господі нашім. <p><b>Євангелія від Матея 5:1-16</b><p><i>1</i> Побачивши ж народ, зійшов на гору. І коли він сів, підійшли до нього його учні; <i>2</i> а він, відкривши уста, почав навчати їх: <i>3</i> “Блаженні вбогі духом, бо їхнє Царство Небесне. <i>4</i> Блаженні тихі, бо вони успадкують землю. <i>5</i> Блаженні засмучені, бо будуть утішені. <i>6</i> Блаженні голодні та спраглі справедливости, бо вони наситяться. <i>7</i> Блаженні милосердні, бо вони зазнають милосердя.  <i>8</i> Блаженні чисті серцем, бо вони побачать Бога. <i>9</i> Блаженні миротворці, бо вони синами Божими назвуться. <i>10</i> Блаженні переслідувані за правду, бо їхнє Царство Небесне. <i>11</i> Блаженні ви, коли вас будуть зневажати, гонити та виговорювати всяке лихо на вас, обмовляючи мене ради. <i>12</i> Радійте й веселіться, бо нагорода ваша велика на небі; так бо переслідували пророків, які були перед вами. <i>13</i> Ви  – сіль землі. Коли ж сіль звітріє, чим її солоною зробити? Ні на що не придатна більше, хіба  – викинути її геть, щоб топтали люди. <i>14</i>, Ви – світло світу. Не може сховатись місто, що лежить на верху гори. <i>15</i> І не запалюють світла та й не ставлять його під посудиною, лише на свічник, і воно світить усім у хаті. <i>16</i> Так нехай світить перед людьми ваше світло, щоб вони, бачивши ваші добрі вчинки, прославляли вашого Отця, що на небі.