<p><b>Послання апостола Павла до Римлян 3:28-4:3</b><p><i>28</i>. Бо ми вважаємо, що чоловік оправдується вірою, без діл закону.  <i>29</i>. Хіба Бог – тільки юдеїв, а не й поган? Авжеж, і поган,  <i>30</i> бо є лиш один Бог, що оправдує обрізаних завдяки вірі і необрізаних через віру.  <i>31</i> То, значить, вірою ми касуємо закон? Ні, навпаки, ми його стверджуємо. <i>1</i> Що ж, скажемо, знайшов Авраам, наш праотець, за тілом? <i>2</i> Бо коли Авраам оправдався ділами, то він має похвалу, але не перед Богом.  <i>3</i> Що бо говорить Письмо? Повірив Авраам Богові, і це йому було пораховано за оправдання. <p><b>Євангелія від Матея 7:24-8:4</b><p><i>24</i> Кожний, хто слухає ці мої слова й виконує їх, подібний до розумного чоловіка, який збудував свій дім на скелі. <i>25</i> Полила злива, потоки розлились, подули вітри й натиснули на той дім, та він не повалився, бо був збудований на скелі. <i>26</i> А кожний, хто слухає ці мої слова й не виконує їх, подібний до необачного чоловіка, який збудував свій дім на піску. <i>27</i> Полилася злива, розіллялися ріки, подули вітри й ударили на той дім, і він повалився, і руїна його була велика.” <i>28</i> І як Ісус скінчив ці слова, народ не міг надивуватись його навчанню, <i>29</i>. бо він навчав їх як повновладний, а не як книжники їхні. <i>1</i> Коли ж Ісус сходив з гори, йшла слідом за ним сила народу. <i>2</i> І приступив до нього прокажений, вклонивсь йому і мовить: “Господи, коли захочеш, зможеш мене очистити.” <i>3</i> Ісус простягнув руку й доторкнувсь до нього, кажучи: “Хочу, очисться!” І він негайно же очистився від прокази. <i>4</i> Тоді Ісус промовив до нього: “Гляди, не кажи нікому, а йди, покажися священикові й принеси дар, приписаний Мойсеєм, їм на свідоцтво.” <p><b>Послання апостола Павла до Филип'ян 2:5-11</b><p><i>5</i> Плекайте ті самі думки в собі, які були й у Христі Ісусі. <i>6</i> Він, існуючи в Божій природі, не вважав за здобич свою рівність із Богом, <i>7</i> а применшив себе самого, прийнявши вигляд слуги, ставши подібним до людини. Подобою явившися як людина, <i>8</i> він понизив себе, ставши слухняним аж до смерти, смерти ж – хресної. <i>9</i> Тому і Бог його вивищив і дав йому ім'я, що понад усяке ім'я, <i>10</i> щоб перед іменем Ісуса всяке коліно приклонилося на небі, на землі й під землею, <i>11</i> і щоб усякий язик визнав, що Ісус Христос є Господь на славу Бога Отця. <p><b>Євангелія від Йоана 19:25-27</b><p><i>25</i> А при хресті Ісусовім стояли його мати, сестра його матері, Марія Клеопова та Марія Магдалина. <i>26</i> Бачивши Ісус матір і біля неї учня, що стояв, – а його ж любив він, – мовить до матері: «Жінко, ось син твій.» <i>27</i> А тоді й до учня мовить: «Ось матір твоя.» І від тієї хвилі учень узяв її до себе.