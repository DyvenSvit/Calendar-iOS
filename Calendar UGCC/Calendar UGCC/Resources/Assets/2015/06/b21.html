<p><b>Послання апостола Павла до Римлян 5:1-10</b><p><i>1</i> Оправдані ж вірою, ми маємо мир з Богом через Господа нашого Ісуса Христа,  <i>2</i> через якого ми вірою одержали доступ до тієї ласки, що в ній стоїмо і хвалимося надією на славу Божу. <i>3</i> Та й не тільки це, але ми хвалимось і в утисках, знаючи, що утиск виробляє терпеливість, <i>4</i> терпеливість – досвід, а досвід – надію. <i>5</i> Надія ж не засоромить, бо любов Бога влита в серця наші Святим Духом, що нам даний. <i>6</i> Христос бо, тоді як ми були ще безсилі, у свою пору, помер за безбожних. <i>7</i> Воно навряд чи хто за праведника вмирає; бо за доброго, може, хтось і відважився б умерти. <i>8</i> Бог же показує свою до нас любов тим, що Христос умер за нас, коли ми ще були грішниками.  <i>9</i> Отож, тим більш тепер, оправдані його кров'ю, ми спасемося ним від гніву. <i>10</i> Бо коли, бувши ворогами, ми примирилися з Богом смертю його Сина, то тим більше тепер, примирившися, спасемося його життям. <p><b>Євангелія від Матея 6:22-33</b><p><i>22</i> Світло тіла  – око. Як, отже, твоє око здорове, все тіло твоє буде світле. <i>23</i> А коли твоє око лихе, все тіло твоє буде в темряві. Коли ж те світло, що в тобі, темрява, то темрява  – якою ж великою буде! <i>24</i> Ніхто не може двом панам служити: бо або одного зненавидить, а другого буде любити, або триматиметься одного, а того знехтує. Не можете Богові служити  – і мамоні. <i>25</i> Ось чому кажу вам: Не турбуйтеся вашим життям, що вам їсти та що пити; ні тілом вашим, у що одягнутись. Хіба життя не більш  – їжі, тіло  – не більш одежі <i>26</i> Гляньте на птиць небесних: не сіють і не жнуть, ані не збирають у засіки, а Отець ваш небесний їх годує! Хіба ви від них не вартісніші? <i>27</i> Хто з вас, журячись, спроможен добавити до свого віку хоч один лікоть? <i>28</i> І про одежу чого ж вам клопотатись? Гляньте на польові лілеї, як ростуть вони: не працюють і не прядуть. <i>29</i>. Та я кажу вам, що й Соломон у всій своїй славі не вдягався так, як одна з них. <i>30</i> І коли зілля польове, яке сьогодні є, а завтра вкидають його до печі, Бог так одягає, то чи не багато більше вас, маловірні? <i>31</i> Отож не турбуйтеся, промовлявши: Що будемо їсти, що пити й у що зодягнемося? <i>32</i> Про все те побиваються погани. Отець же ваш небесний знає, що вам усе це потрібне. <i>33</i> Шукайте перше Царство Боже та його справедливість, а все те вам докладеться.