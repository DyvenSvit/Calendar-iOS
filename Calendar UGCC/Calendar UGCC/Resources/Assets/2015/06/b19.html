<p><b>Послання апостола Павла до Римлян 9:6-19</b><p><i>6</i> Воно не так, щоб слово Боже не здійснилося: бо не всі ті, що від Ізраїля – ізраїльтяни; <i>7</i> і не тому, що нащадки Авраама – всі діти, але: «Від Ісаака назоветься твоє потомство», <i>8</i> тобто, не тілесні діти – то діти Божі, але діти обітниці вважаються за нащадків. <i>9</i> Слово ж обітниці таке: «Цієї самої пори я прийду, і буде син у Сари.» <i>10</i> Ба більше: Ревека зачала від одного ложа батька нашого Ісаака; <i>11</i> коли ж вони ще й не народились і нічого доброго чи злого не зробили, – щоб постанова Божа була за вибором, <i>12</i> не від діл, але від того, який кличе, – їй було сказано: «Старший молодшому буде служити!»  <i>13</i> Як написано: «Якова полюбив я, Ісава ж зненавидів.» <i>14</i> Що ж скажемо? Що Бог несправедливий? Зовсім ні!  <i>15</i> Бо він каже Мойсеєві: «Помилую, кого хочу помилувати, і змилосерджусь, над ким хочу змилосердитися.»  <i>16</i> Отже це – не справа того, хто хоче, ані того, хто біжить, але Бога, що милує. <i>17</i> Письмо бо каже фараонові: «Власне, на те я тебе поставив, щоб на тобі показати мою силу і щоб по всій землі славилося моє ім'я.» <i>18</i> Отож, кого він хоче, того милує, а кого хоче, того чинить затверділим. <i>19</i> Скажеш, отже, мені: «Чому ще хтось докоряє? Хто бо спротивиться його волі?» <p><b>Євангелія від Матея 10:32-36;11:1</b><p><i>32</i> Кожний, отже, хто визнає мене перед людьми, того і я визнаю перед моїм Отцем небесним. <i>33</i> Хто ж мене зречеться перед людьми, того й я зречусь перед Отцем моїм небесним. <i>34</i> Не думайте, що я прийшов принести мир на землю. Не мир прийшов я принести на землю, а меч. <i>35</i> Я прийшов порізнити чоловіка з його батьком, дочку з її матір'ю і невістку з її свекрухою. <i>36</i> І ворогами чоловіка будуть його домашні. <i>1</i> Коли Ісус скінчив настановляти дванадцятьох своїх учнів, пішов звідти навчати й проповідувати по містах їхніх.