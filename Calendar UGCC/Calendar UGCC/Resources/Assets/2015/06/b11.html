<p><b>Послання апостола Павла до Римлян 5:10-16</b><p><i>10</i> Бо коли, бувши ворогами, ми примирилися з Богом смертю його Сина, то тим більше тепер, примирившися, спасемося його життям. <i>11</i> І не тільки те, але і хвалимось у Бозі через Господа нашого Ісуса Христа, через якого ми тепер одержали примирення. <i>12</i> Тим то як через одного чоловіка ввійшов у світ гріх, і з гріхом смерть, і таким чином смерть перейшла на всіх людей, бо всі згрішили; <i>13</i> бо і до закону гріх був у світі, але гріх не рахується, коли нема закону; <i>14</i> одначе смерть панувала від Адама аж до Мойсея і над тими, що не згрішили подібним переступом Адама, що є образ того, що мав прийти. <i>15</i> Та не так воно з провиною, як з даром ласки. Бо коли через переступ одного померло багато, то тим більше ласка Божа і дар через ласку одного чоловіка, Ісуса Христа, щедро вилились на багатьох. <i>16</i> І не так воно є з даром, як із провиною одного грішника: бо суд по одній провині приносить засуд, а дар ласки по багатьох провинах - оправдання.  <p><b>Євангелія від Матея 8:23-27</b><p><i>23</i> Як він увійшов до човна, слідом за ним увійшли його учні. <i>24</i> Аж ось зірвалася на морі така велика буря, що хвилі заливали човен. Він же спав. <i>25</i> Ті кинулись до нього, збудили й кажуть: “Рятуй, Господи, ми гинемо!” <i>26</i> А він до них каже: “Чого ви лякливі, маловіри?” Тоді встав погрозив вітрам і морю, і настала велика тиша. <i>27</i> І здивувались люди та й заговорили між собою: “Хто це такий, що і вітри і море йому слухняні?” <p><b>Перше послання апостола Павла до Корінтян 11:23-32</b><p><i>23</i> Я бо, що прийняв від Господа, те й передав вам: Господь Ісус тієї ночі, якої був виданий, узяв хліб  <i>24</i> і, віддавши подяку, розламав і сказав: «Це моє тіло, воно за вас дається. Це робіть на мій спомин.» <i>25</i> Так само й чашу по вечері, кажучи: «Ця чаша - Новий Завіт у моїй крові. Робіть це кожний раз, коли будете пити, на мій спомин.» <i>26</i> Бо кожного разу, як їсте хліб цей і п'єте цю чашу, звіщаєте смерть Господню, аж доки він не прийде.  <i>27</i> Тому хто буде їсти хліб або пити чашу Господню недостойно, буде винний за тіло і кров Господню. <i>28</i>. Хай, отже, кожний випробує себе самого і тоді їсть цей хліб і п'є цю чашу.  <i>29</i>. Бо той, хто їсть і п'є, не розрізняючи Господнього тіла, суд собі їсть і п'є.  <i>30</i> Ось чому у вас багато недужих та хворих, а чимало й умирають.  <i>31</i> Якби ми самі себе осуджували, то нас би не судили.  <i>32</i> Коли ж Господь нас судить, він нас тим поправляє, щоб не були ми засуджені зо світом. <p><b>Євангелія від Йоана 6:48-54</b><p><i>48</i> Я - хліб життя. <i>49</i> Батьки ваші манну в пустині споживали, - і померли. <i>50</i> Це ж хліб, що з неба сходить, щоб той, хто їстиме його, не вмер. <i>51</i> Я - хліб живий, що з неба зійшов. Коли хтось цей хліб їстиме, житиме повіки. І хліб, що його я дам, це - тіло моє за життя світу.» <i>52</i> Отож юдеї заходилися сперечатись між собою, кажучи: «Як отой може нам своє тіло дати їсти?» <i>53</i> А Ісус їм: «Істинно, істинно говорю вам: Якщо не споживатимете тіло Чоловічого Сина й не питимете його кров, не матимете життя в собі. <i>54</i> Хто тіло моє їсть і кров мою п'є, той живе життям вічним, і я воскрешу його останнього дня.