<p><b>Послання апостола Павла до Римлян 8:22-27</b><p><i>22</i> Бо знаємо, що все створіння разом понині стогне і разом страждає у тяжких муках. <i>23</i> Не тільки вони, а й ми самі, що маємо зачаток Духа, ми самі в собі стогнемо, очікуючи усиновлення, визволення нашого тіла, <i>24</i> бо ми надією спаслися. Коли ж хтось бачить те, чого надіється, то це не є вже надія; бо що хтось бачить, хіба того надіється? <i>25</i> Якже ми сподіваємося, чого не бачимо, очікуємо його витривало. <i>26</i> Так само й Дух допомагає нам у немочі нашій; про що бо нам молитися як слід, ми не знаємо, але сам Дух заступається за нас стогонами невимовними. <i>27</i> А той, хто досліджує серця, знає, яке бажання Духа і що він заступається за святих згідно з Божою волею. <p><b>Євангелія від Матея 10:23-31</b><p><i>23</i> А як будуть вас переслідувати в тому місті, тікайте в інше. Істинно кажу вам: Не встигнете обійти міст ізраїльських, як прийде Син Чоловічий. <i>24</i> Не є учень понад учителя, ані слуга над пана свого. <i>25</i> Досить для учня, коли стане, як його вчитель; а слуга – як його пан. Коли господаря назвали Велзевулом, то скільки більше – його домашніх. <i>26</i> Тож ви їх не лякайтесь. Нема нічого схованого, що не виявиться; нічого тайного, що не стане знаним. <i>27</i> Що вам кажу в темноті, кажіть те при світлі; і що ви чуєте на вухо, голосіть з покрівель. <i>28</i> Не бійтеся тих, що вбивають тіло, душі ж убити не можуть; а бійтесь радше того, хто може погубити душу і тіло в пеклі. <i>29</i>. Хіба не за шага продається пара горобців? А проте ні один із них не впаде на землю без волі Отця вашого. <i>30</i> А вам же все волосся на голові пораховано! <i>31</i> Не бійтесь, отже: ви вартніші за багатьох горобців.