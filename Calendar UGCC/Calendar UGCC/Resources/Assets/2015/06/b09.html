<p><b>Послання апостола Павла до Римлян 4:4-12</b><p><i>4</i> Тому, хто виконує якусь роботу, заробіток рахується не як ласка, але як щось належне; <i>5</i> тому ж, хто не виконує, а вірує в того, який оправдує нечестивця, віра його рахується за оправдання.  <i>6</i> Як то й Давид проголошує щасливим чоловіка, якому Бог зараховує оправдання без діл: <i>7</i> «Щасливі ті, яким відпущені беззаконня і яким гріхи прикриті. <i>8</i> Щаслива людина, якій Господь гріха не порахує.» <i>9</i> Чи ж оце щастя лише для обрізаних, а чи й для необрізаних? Бо ми говоримо: «Віра була зарахована Авраамові як оправдання.»  <i>10</i> Як же зарахована? Як він уже був обрізаний, чи як ще необрізаний? Не як він був обрізаний, але як необрізаний.  <i>11</i> І він прийняв ознаку обрізання, - печать оправдання, через віру, яку мав, бувши необрізаним, щоб бути батьком усіх тих, які вірять, не будучи обрізаними, щоб оправдання було їм теж пораховане;  <i>12</i> і щоб він був батьком обрізання не лиш обрізаним, але й тим, що ходять слідами віри, яку ще перед обрізанням мав батько наш Авраам. <p><b>Євангелія від Матея 7:15-21</b><p><i>15</i> Стережіться лжепророків, що приходять до вас в овечій одежі, а всередині – вовки хижі. <i>16</i> Ви пізнаєте їх за плодами їхніми; хіба збирають виноград з тернини або з будяків – смокви? <i>17</i> Так кожне добре дерево родить гарні плоди, а лихе дерево – плоди погані. <i>18</i> Не може добре дерево приносити плодів поганих, ані лихе дерево – плодів добрих. <i>19</i> Всяке дерево, що не родить доброго плоду, рубають і в вогонь кидають. <i>20</i> За їхніми плодами, отже, пізнаєте їх. <i>21</i> Не кожний, хто промовляє до мене: Господи, Господи! - ввійде в Царство Небесне, лише той, хто чинить волю Отця мого, що на небі