<p><b>Послання апостола Павла до Римлян 2:10-16</b><p><i>10</i> слава ж і честь, і мир усякому, хто чинить добро: юдеєві перше, а потім грекові,  <i>11</i> бо Бог не вважає на особу. <i>12</i> Бо ті, що згрішили поза законом, поза законом і згинуть; а ті, що згрішили під законом, будуть суджені законом.  <i>13</i> Бо не слухачі закону справедливі перед Богом, а виконавці закону оправдаються.  <i>14</i> Бо коли погани, що не мають закону, з природи виконують те, що законне, вони, не мавши закону, самі собі закон; <i>15</i> вони виявляють діло закону, написане в їхніх серцях, як свідчить їм їхнє сумління і думки, то засуджуючи їх, то оправдуючи, - <i>16</i> в день, коли Бог, згідно з моєю Євангелією, судитиме тайні вчинки людей через Ісуса Христа.  <p><b>Євангелія від Матея 4:18-23</b><p><i>18</i> А йдучи попри Галилейське море, побачив двох братів: Симона, що звався Петром, і Андрія, його брата, що закидали сіті у море, бо були рибалки. І до них мовив: <i>19</i> “Ідіть за мною, я вас зроблю рибалками людей.” <i>20</i> І ті негайно кинули сіті й пішли за ним. <i>21</i> Пройшовши звідтіль далі, побачив інших двох братів: Якова, сина Заведея, та Йоана, його брата, що в човні з батьком Заведеєм лагодили свої сіті, і їх покликав. <i>22</i> Вони зараз же, кинувши човна і свого батька, пішли слідом за ним. <i>23</i> І ходив Ісус по всій Галилеї, навчаючи по їхніх синагогах, звіщаючи Добру Новину про Царство й вигоюючи всяку хворобу й всяку недугу в народі.