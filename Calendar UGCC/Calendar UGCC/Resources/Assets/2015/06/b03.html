<p><b>Послання апостола Павла до Римлян 1:18-27</b><p><i>18</i> Бо гнів Божий відкривається з неба на всяку безбожність і несправедливість людей, які правду спиняють несправедливістю; <i>19</i> тому що те, що можна відати про Бога, їм явне, бо Бог їм об'явив; <i>20</i> невидиме ж його, після створення світу, роздумуванням над творами, стає видиме: його вічна сила і божество, так що нема їм оправдання. <i>21</i> Бо, пізнавши Бога, не як Бога прославляли або дякували, але осуєтились у своїх мудруваннях, і притемнилося їхнє нерозумне серце. <i>22</i> Заявляючи, що вони мудрі, стали дурними <i>23</i> і проміняли славу нетлінного Бога на подобу, що зображує тлінну людину, птахів, четвероногих і гадів. <i>24</i> Тому й передав їх Бог за похотями їхнього серця на нечистоту, щоб вони самі сквернили власні тіла між собою. <i>25</i> Вони замінили Божу правду на неправду і честь віддавали і служили створінню радше, ніж Творцеві, котрий благословен повіки. Амінь. <i>26</i> За це ж і видав їх Бог пристрастям ганебним, бо їхні жінки змінили природні вживання на протиприродні; <i>27</i> так само і чоловіки, полишивши природні вживання з жінкою, розпалилися своєю пожадливістю один до одного, чинячи ганьбу, чоловіки на чоловіках, і приймаючи на собі самих належну плату свого блуду. <p><b>Євангелія від Матея 5:20-26</b><p><i>20</i> Кажу бо вам, що коли ви своєю праведністю не перевищите книжників та фарисеїв, не ввійдете в Царство Небесне. <i>21</i> Ви чули, що було сказано давнім: Не вбивай; і коли хтось уб'є, той підпаде судові. <i>22</i> А я кажу вам, що кожний, хто гнівається на брата свого, підпаде судові. Хто ж скаже братові: Нікчема! – той підпаде Верховному Судові. А хто скаже: Дурень!  – той підпаде під вогонь пекельний. <i>23</i> Коли, отже, приносиш на жертовник дар твій і там згадаєш, що твій брат має щось на тебе, <i>24</i> зостав там перед жертовником твій дар; піди, помирись перше з твоїм братом і тоді прийдеш і принесеш дар твій. <i>25</i> Мирися з твоїм противником швидко, коли ти ще з ним у дорозі, щоб противник часом не віддав тебе судді, а суддя возному, щоб тебе не вкинули в темницю. <i>26</i> Істинно кажу тобі: Не вийдеш звідти, доки не заплатиш останнього шага. <p><b>Діяння святих апостолів 16:1-5,12-20</b><p><i>1</i> І він прибув у Дербу і Лістру. А був там один учень, Тимотей на ім'я, син однієї жінки, віруючої юдейки, а батька грека. <i>2</i> Він мав добру славу між братами Лістри й Іконії. <i>3</i> Павло хотів узяти його з собою і, взявши, обрізав із-за юдеїв, що були в тих місцях; усі бо знали, що його батько був грек. <i>4</i> Якже проходили через міста, передавали їм, щоб берегти ті постанови, що їх були схвалили апостоли і старші в Єрусалимі. <i>5</i> Отак Церкви утверджувались у вірі й росли числом щоденно. <i>12</i> звідти ж направилися на Филиппи, столичне місто частини Македонії -(римської) колонії. Ми перебули днів кілька у тім місті. <i>13</i> Суботнього ж дня вийшли поза браму над річку, де звичайно відбувалася молитва, та й посідавши, розмовляли з жінками, що там були зійшлися. <i>14</i> А слухала нас одна жінка, на ім'я Лідія, купчиха кармазином з міста Тіятир, що почитала Бога. Господь відкрив їй серце так, що вона вважала на слова Павлові. <i>15</i> Коли ж охристилася вона і її дім, запросила нас, кажучи: «Як ви мене визнали за вірну Господові, ввійдіть і перебувайте у моїм домі.» І примусила нас. <i>16</i> Іншим разом, як ми йшли на молитву, зустріла нас одна служниця, що мала духа віщуна, і віщуванням справляла панам своїм великий заробіток. <i>17</i> Ідучи слідом за Павлом і за нами, вона кричала: «Ці люди – слуги Всевишнього Бога, які звіщають вам путь спасіння!» <i>18</i> Чимало днів вона таке робила. Набридло це Павлові й, повернувшися, він сказав до духа: «Велю тобі ім'ям Ісуса Христа вийти з неї!» І в ту ж мить він вийшов. <i>19</i> Побачивши її пани, що їхня надія на заробіток пропала, схопили Павла й Силу і потягли на майдан до влади. <i>20</i> Привівши ж їх до воєвод, сказали: «Ці люди колотять наше місто; це юдеї. <p><b>Євангелія від Йоана 10:1-9</b><p><i>1</i> «Істинно, істинно говорю вам: Хто не дверима в кошару овечу входить, а деінде влізає, – злодюга той, розбійник! <i>2</i> Хто ж увіходить дверима, той вівцям – вівчар. <i>3</i> Йому одвірний відчиняє, і вівці слухаються його голосу, і кличе він своїх овець на ім'я, і виводить їх. <i>4</i> А коли виведе всіх своїх овець, то йде поперед них, і вівці слідують за ним, бо голос його знають. <i>5</i> Не підуть за чужим вони – втечуть вони від нього, бо не знають голосу чужих.» <i>6</i> Сказав ото їм Ісус цю притчу, та вони не второпали того, про що він казав їм. <i>7</i> Тож Ісус іще раз промовив до них: «Істинно, істинно говорю вам: Я – двері для овець. <i>8</i> Усі, скільки їх передо мною прийшло, – злодії, розбійники. Вівці й не слухали їх. <i>9</i> Я – двері. Хто ввійде крізь мене – спасеться. Увійде він, вийде – і знайде пасовисько!