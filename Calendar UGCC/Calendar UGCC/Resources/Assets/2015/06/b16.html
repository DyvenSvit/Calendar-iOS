<p><b>Послання апостола Павла до Римлян 7:14-8:2</b><p><i>14</i> Адже знаємо, що закон духовий, а я тілесний, запроданий під гріх. <i>15</i> Бо, що роблю, не розумію: я бо чиню не те, що хочу, але що ненавиджу, те роблю. <i>16</i> Коли ж роблю те, чого не хочу, то я згоджуюсь із законом, що він добрий. <i>17</i> Тепер же то не я те чиню, а гріх, що живе в мені. <i>18</i> Знаю бо, що не живе в мені, тобто в моїм тілі, добро: бажання бо добро творити є в мені, а добро виконати, то - ні; <i>19</i> бо не роблю добра, що його хочу, але чиню зло, якого не хочу. <i>20</i> Коли ж я роблю те, чого не хочу, то тоді вже не я його виконую, але гріх, що живе в мені. <i>21</i> Отож знаходжу (такий) закон, що, коли я хочу робити добро, зло мені накидається; <i>22</i> мені бо милий, за внутрішньою людиною, закон Божий, <i>23</i> але я бачу інший закон у моїх членах, який воює проти закону мого ума і підневолює мене законові гріха, що в моїх членах. <i>24</i> Нещаслива я людина! Хто мене визволить від тіла тієї смерти? <i>25</i> Дяка хай буде Богові через Ісуса Христа, Господа нашого! Отже, то я сам служу умом законові Божому, а тілом - законові гріха. <i>1</i> Нема, отже, тепер ніякого засуду для тих, що в Христі Ісусі. <i>2</i> Бо закон духа, (що дає) життя в Христі Ісусі, визволив тебе від закону гріха і смерти. <p><b>Євангелія від Матея 10:9-15</b><p><i>9</i> Не беріть ні золота, ні срібла, ні дрібних грошей у череси ваші. <i>10</i> Ні торби на дорогу, ні одежин двох, ні взуття, ні палиці, – бо робітник вартий утримання свого. <i>11</i> А як зайдете в якесь місто, чи село, то розпитайте, хто в ньому достойний, і там перебувайте, поки не вийдете. <i>12</i> Входячи ж у дім, вітайте його, кажучи: Мир дому цьому! <i>13</i> І як той дім достойний, нехай ваш мир зійде на нього; а як недостойний, нехай ваш мир до вас повернеться. <i>15</i> Істинно кажу вам: Легше буде судного дня землі Содомській і Гоморській, ніж місту тому!