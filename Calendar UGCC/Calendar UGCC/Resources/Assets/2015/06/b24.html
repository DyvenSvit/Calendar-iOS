<p><b>Послання апостола Павла до Римлян 11:2-12</b><p><i>2</i> Бог не відкинув свого народу, що його наперед вибрав. Чи ж ви не знаєте, що Письмо про Іллю говорить, коли він скаржиться до Бога на Ізраїля? <i>3</i> «Господи! Пророків твоїх повбивали і жертовники твої поруйнували, лишився тільки я один, і шукають душі моєї.» <i>4</i> І що ж йому відповідає віще слово Боже? «Зоставив я собі сім тисяч чоловік, що перед Ваалом коліна не схилили.» <i>5</i> Отак і нині є останок, вибраний за благодаттю. <i>6</i> Коли ж за благодаттю, то не за діла; інакше благодать не була б благодаттю. <i>7</i> Що ж? Чого Ізраїль шукав, того не осягнув, вибрані ж осягнули. А решта затверділи, <i>8</i> як написано: «Бог дав їм аж по нинішній день дух приголомшення, очі, щоб не бачили, і вуха, щоб не чули.» <i>9</i> А Давид каже: Нехай їхній стіл сильцем їм буде, пасткою: їм на падіння та на заплату. <i>10</i> Нехай їхні очі потемніють, щоб не бачили, а їхній хребет зігнеться назавжди.» <i>11</i> Отож питаю: Хіба вони спотикнулися, щоб упасти? Ні, зовсім ні! Але їхнє падіння стало для поган спасінням, щоб викликати їхню заздрість. <i>12</i> А коли їхнє падіння це багатство для світу і коли їхній занепад це для поган багатство, то скільки більше повнота їх? <p><b>Євангелія від Матея 11:20-26</b><p><i>20</i> Тоді Ісус почав докоряти тим містам, у яких відбулося найбільше його чуд, за те, що не покаялися. <i>21</i> “Горе тобі, Хоразине! Горе тобі, Витсаїдо! Бо якби чуда, що в вас відбулися, сталися в Тирі й Сидоні, вони б давно покаялись у волосяниці та в попелі. <i>22</i> Тому кажу вам: Тирові й Сидонові судного дня легше буде, ніж вам. <i>23</i> Та й ти, Капернауме, чи піднесешся попід небеса?  – Аж до аду зійдеш! Бо якби чуда, які в тебе відбулися, сталися в Содомі, він лишився б аж досі. <i>24</i> Тому кажу вам: Землі Содомській легше буде судного дня, ніж тобі.” <i>25</i> Тоді ж Ісус заговорив: “Я прославляю тебе, Отче, Господи неба й землі, що ти затаїв це від мудрих та розумних і що відкрив це немовлятам. <i>26</i> Так, Отче: бо так тобі було довподоби. <p><b>Діяння святих апостолів 11:19-26,29-30</b><p><i>19</i> Ті ж, що були розсипалися через гоніння з приводу Стефана, досягли аж до Фінікії, Кіпру та й Антіохії, нікому не проповідуючи слова, крім юдеїв. <i>20</i> Були ж між ними деякі мужі з Кіпру та з Кирени, які прийшли в Антіохію та промовляли й до греків, благовіствуючи їм Господа Ісуса. <i>21</i> Рука Господня була з ними, і велике число було тих, що увірували й навернулись до Господа.  <i>22</i> Чутка про це дійшла до вух Церкви, що в Єрусалимі, і вони вислали Варнаву в Антіохію. <i>23</i> Коли він прийшов і побачив ласку Божу, зрадів і підбадьорив усіх триматися Господа рішучим серцем, <i>24</i> бо він був чоловік добрий, повний Святого Духа та віри. І пристало багато людей до Господа. <i>25</i> Тоді (Варнава) вирушив у Тарс розшукати Савла <i>26</i> і, знайшовши, привів його в Антіохію. Вони збирались цілий рік у церкві й силу людей навчали. В Антіохії вперше учнів називано християнами. <i>29</i>. Тож учні, кожний з них по спромозі, ухвалили послати братам, що жили в і Юдеї, допомогу;  <i>30</i> що й зробили, пославши її старшим через руки Варнави і Савла. <p><b>Євангелія від Луки 10:16-21</b><p><i>16</i> Хто слухає вас, мене слухає; а хто гордує вами, мною гордує; а хто гордує мною, гордує тим, хто послав мене.” <i>17</i> Повернулись сімдесят два з радістю, кажучи: “Господи, навіть і біси коряться нам з-за твого імени.” <i>18</i> Він же сказав їм: “Я бачив сатану, що, наче блискавка, падав з неба. <i>19</i> Ось я даю вам владу наступати на зміїв, скорпіонів і на всю ворожу силу – й ніщо вам не пошкодить. <i>20</i> Одначе, не радійте тому, що духи вам коряться, але радійте тому, що ваші імена записані на небі.” <i>21</i> Того часу Ісус був зрадів Святим Духом і промовив: “Я прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося.