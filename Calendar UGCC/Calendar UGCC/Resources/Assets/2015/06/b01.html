<p><b>Послання апостола Павла до Ефесян 5:9-19</b><p><i>9</i> Плід світла є в усьому, що добре, що справедливе та правдиве. <i>10</i> Шукайте пильно того, що Господеві подобається. <i>11</i> Не беріть участи в безплідних ділах темряви, а радше їх картайте, <i>12</i> бо що ті люди потай виробляють, соромно й казати. <i>13</i> Все, що ганиться, стає у світлі явним, а все, що виявляється, стає світлом. <i>14</i> Тому говорить: “Прокиньсь, о сплячий, і встань із мертвих, а Христос освітить тебе!” <i>15</i> Тож, уважайте пильно, як маєте поводитися, - не як немудрі, а як мудрі, <i>16</i> використовуючи час, бо дні лихі. <i>17</i> Тому не будьте необачні, а збагніть, що є Господня воля. <i>18</i> І не впивайтеся вином, яке доводить до розпусти, а сповнюйтеся Духом. <i>19</i> Проказуйте між собою вголос псалми й гимни та духовні пісні, співайте та прославляйте у серцях ваших Господа  <p><b>Євангелія від Матея 18:10-20</b><p><i>10</i> Глядіть, щоб ви ніким з оцих малих не гордували: кажу бо вам, що ангели їхні на небі повсякчас бачать обличчя мого Небесного Отця. <i>11</i> Бо Син Чоловічий .прийшов спасти те, що загинуло. <i>12</i> Що ви гадаєте? Коли хтось має сто овець і одна з них заблудить, – чи він не кине дев'ятдесят дев'ять у горах і не піде шукати ту, що заблукала? <i>13</i> І коли пощастить знайти її знову, істинно кажу вам, що радіє нею більше ніж дев'ятдесят дев'ятьма, що не заблукали. <i>14</i> Так само і в Отця вашого Небесного немає волі, щоб загинув один з тих малих. <i>15</i> А коли брат твій завинить супроти тебе, піди й докори йому віч-на-віч. Коли послухає тебе, ти придбав брата твого. <i>16</i> Коли ж він не послухає тебе, візьми з собою ще одного або двох, щоб усяка справа вирішувалася на слово двох або трьох свідків. <i>17</i> І коли він не схоче слухати їх, скажи Церкві; коли ж не схоче слухати й Церкви, нехай буде для тебе як поганин і митар. <i>18</i> Істинно кажу вам: Усе, що ви зв'яжете на землі, буде зв'язане на небі, і все, що розв'яжете на землі, буде розв'язане на небі. <i>19</i> Знов істинно кажу вам: Коли двоє з вас згодиться на землі просити що б там не було, воно буде дано їм моїм Отцем Небесним; <i>20</i> бо де двоє або троє зібрані в моє ім'я, там я серед них.”