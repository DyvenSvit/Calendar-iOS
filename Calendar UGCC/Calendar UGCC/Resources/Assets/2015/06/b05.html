<p><b>Послання апостола Павла до Римлян 2:14-29</b><p><i>14</i> Бо коли погани, що не мають закону, з природи виконують те, що законне, вони, не мавши закону, самі собі закон; <i>15</i> вони виявляють діло закону, написане в їхніх серцях, як свідчить їм їхнє сумління і думки, то засуджуючи їх, то оправдуючи, - <i>16</i> в день, коли Бог, згідно з моєю Євангелією, судитиме тайні вчинки людей через Ісуса Христа.  <i>17</i> Та коли ти, що звешся юдей, що спираєшся на закон і хвалишся Богом,  <i>18</i> ти, що знаєш його волю і, навчившись із закону, розбираєш, що краще,  <i>19</i> упевняєш себе, що ти провідник сліпим, світло тим, що в темряві,  <i>20</i> виховник невігласів, учитель дітей, бо маєш у законі вираз знання і правди, -  <i>21</i> ти, отже, що інших навчаєш, себе самого не навчаєш! Проповідуєш не красти, а сам крадеш!  <i>22</i> Наказуєш не чинити перелюбу, і чиниш перелюб! Гидуєш бовванами, а чиниш святокрадство!  <i>23</i> Ти, що хвалишся законом, переступом закону Бога зневажаєш.  <i>24</i> Бо, як написано, через вас ім'я Боже зневажається між поганами. <i>25</i> Обрізання корисне, коли виконуєш закон; а коли ти переступаєш закон, обрізання твоє стало необрізанням.  <i>26</i> Коли ж необрізаний пильнує постанови закону, то чи не порахується йому його необрізання за обрізання? <i>27</i> І необрізаний по природі, виконуючи закон, осудить тебе, що, не зважаючи на Письмо й обрізання, ти переступник закону;  <i>28</i>. бо не той юдей, що є ним назовні, і не те обрізання, що назовні, на тілі,  <i>29</i>. а той, хто юдей у скритості, і те обрізання серця - за духом, не за буквою; такому похвала не від людей, але від Бога. <p><b>Євангелія від Матея 5:33-41</b><p><i>33</i> Ви чули теж, що було сказано давнім: Не клянись неправдиво, і -Виконаєш твої клятви Господеві. <i>34</i> А я кажу вам не клястися зовсім: ні небом, бо це престол Бога; <i>35</i> ні землею, бо це підніжок стіп його; ні Єрусалимом, бо це місто великого царя. <i>36</i> Та й головою твоєю теж не клянися, бо не можеш ані одного волоска зробити білим або чорним. <i>37</i> Хай буде ваше слово: Так, так; Ні, ні, – а що більше цього, те від лихого. <i>38</i> Ви чули, що було сказано: Око за око, зуб за зуб. <i>39</i> А я кажу вам: Не противтеся злому. Хто вдарить тебе в праву щоку, оберни до нього й другу. <i>40</i> Хто хоче позиватися з тобою і взяти з тебе одежу, лиши йому і плащ. <i>41</i> І хто тебе силуватиме йти милю, іди з ним дві.