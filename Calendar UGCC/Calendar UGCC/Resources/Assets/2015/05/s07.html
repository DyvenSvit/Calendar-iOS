<p><b>Житіє святого мученика Сави Стратилата</b>
<p>Святий Сава походив з Ґотії. За імператора Авреліяна був він воєводою (стратилат – означає воєвода) в Римі. Як ревний християнин святий Сава відвідував в’язнів, що терпіли за віру Христову, допомагав убогим і сам жив так свято, що Бог наділив його ласкою творити чуда.
<p>Коли імператор довідався, що Сава християнин, він наказав його тяжко мучити. Йому припікали свічками боки, били жилами, а він молився Богу і славив Його Ім’я. 70 воїнів, що бачили його муки, увірували в Христа і за це були стяті мечем. Святого Саву кинули у в’язницю, де вночі явився йому Христос і скріпив його на майбутній подвиг. Наступного дня святий слуга Божий витерпів нові муки, а під кінець його кинули в море – так святий мученик Сава закінчив земне життя, щоб почати життя нове, повне небесної слави і нагороди.
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>