<p><b>Діяння святих апостолів 19:1-8</b><p><i>1</i> Як Аполлос був у Корінті, Павло, пройшовши через горішні околиці, прибув у Ефес і, знайшовши там деяких учнів, <i>2</i> спитав їх: «Чи отримали ви Святого Духа, коли увірували?» Ті йому відповіли: «Та ми й не чули, чи є Святий Дух.» <i>3</i> І він спитав: «Яким хрищенням ви христились?» Ці відповіли: «Хрищенням Йоана.» <i>4</i> Тоді Павло промовив: «Йоан христив хрищенням покаяння, кажучи людям, щоб вірували в того, що по ньому прийде, тобто в Ісуса.» <i>5</i> Почувши це, вони христились в ім'я Господа Ісуса. <i>6</i> Як Павло поклав на них руки, зійшов на них Дух Святий, і вони почали говорити мовами й пророкувати. <i>7</i> А було їх усього яких дванадцять чоловік. <i>8</i> Увійшовши у синагогу, три місяці там промовляв відважно, бесідуючи і переконуючи про Царство Боже. <p><b>Євангелія від Йоана 14:1-11</b><p><i>1</i> Хай не тривожиться серце ваше! Віруйте в Бога, віруйте й у мене. <i>2</i> В домі Отця мого багато жител. Коли б не так, то я сказав би вам; іду бо напоготовити вам місце. <i>3</i> І коли відійду і вам місце спого-тую, то повернуся і вас до себе візьму, щоб і ви були там, де я. <i>4</i> Куди ж я йду - ви знаєте путь.» <i>5</i> «Господи, - каже до нього Тома, - не знаємо, куди ти йдеш. І як нам знати тую путь?» <i>6</i> Ісус до нього: «Я - путь, істина і життя! Ніхто не приходить до Отця, як тільки через мене. <i>7</i> Якщо б ви мене пізнали, то й Отця мого пізнали б. Відтепер знаєте його і бачили.» <i>8</i> А Филип йому: «Господи, покажи нам Отця, і вистачить для нас.»  <i>9</i> «Скільки часу я з вами, - каже Ісус до нього, - а ти мене не знаєш, Филипе? Хто мене бачив, той бачив Отця. Як же ти говориш: Покажи нам Отця? <i>10</i> Невже не віруєш, що я в Отці, а Отець у мені? Слова, які проказую до вас, не від себе проказую. Отець, який перебуває в мені, - він творить діла. <i>11</i> Тож вірте мені, що я в Отці, й Отець у мені. А коли ні, то з-за самих діл вірте. <p><b>Послання апостола Павла до Євреїв 13:17-21</b><p><i>17</i> Слухайтесь ваших наставників і коріться, бо вони пильнують ваші душі, за які мають звіт дати; щоб вони це робили з радістю, а не зідхаючи, - бо це для вас некорисно. <i>18</i> Молітеся за нас, бо нам здається, що маємо добре сумління, бажаючи у всьому поводитись добре; <i>19</i> тим більше ж прошу вас це робити, щоб якнайскоріше мене вам повернено. <i>20</i> Нехай Бог миру, що підняв з мертвих того, хто кров'ю вічного завіту став великим Пастирем овець, - Господа нашого Ісуса, - <i>21</i> зробить вас здібними виконувати його волю добрими ділами, здійснюючи у вас те, що йому любе через Ісуса Христа, якому слава по віки вічні. Амінь. <p><b>Євангелія від Луки 6:17-23</b><p><i>17</i> Зійшовши з ними, він став на рівнім місці, й була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i> Вони прийшли послухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i> Увесь народ намагався його торкнутися, бо сила виходила з нього й усіх оздоровляла. <i>20</i> Тоді він, звівши на своїх учнів очі, почав казати: “Блаженні вбогі, - бо ваше Царство Боже. <i>21</i> Блаженні, голодні нині, бо ви насититеся. Блаженні, що плачете нині, бо будете сміятись. <i>22</i> Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть, як безчесне, ваше ім'я Сина Чоловічого ради. <i>23</i> Радійте того дня і веселіться, бо ваша нагорода велика в небі. Так само бо поводилися з пророками батьки їхні.