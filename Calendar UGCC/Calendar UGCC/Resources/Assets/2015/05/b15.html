<p><b>Діяння святих апостолів 15:5-34</b><p><i>5</i> Та деякі з секти фарисеїв, що були увірували, встали, кажучи, що треба їх обрізати та наказати, щоб берегли закон Мойсея. <i>6</i> От і зібралися апостоли та старші, щоб розглянути цю справу. <i>7</i> По довгій суперечці встав Петро і до них промовив: «Мужі брати! Ви знаєте, що вже віддавна Бог вибрав був мене між вами, щоб погани з уст моїх чули слово Євангелії й увірували. <i>8</i> І серцевідець Бог засвідчив їм, давши їм Святого Духа, як і нам, <i>9</i> і не вчинив ніякої різниці між нами та між ними, очистивши вірою серця їхні. <i>10</i> Чого ж ото тепер спокушаєте Бога, бажаючи накинути учням на шию ярмо, якого ні батьки наші, ані ми не здоліли нести? <i>11</i> А втім, ми благодаттю Господа Ісуса віруємо, що спасемося так само, як ті.» <i>12</i> Затихла вся громада й почала слухати Варнаву та Павла, як вони розповідали про ті знаки та чуда, що їх Бог учинив був через них між поганами. <i>13</i> А як вони замовкли, озвався Яків і мовив: «Мужі брати, вислухайте мене!  <i>14</i> Симон розповів, як Бог спершу навідався до поган, щоб узяти з-поміж них народ для імени його. <i>15</i> З тим згоджуються і слова пророків, як написано: <i>16</i> А після цього я повернуся і відбудую намет Давида занепалий; я його руїну відбудую і знов його поставлю, <i>17</i> щоб решта людей Господа шукала, і всі народи, на яких призване ім'я моє, – каже Господь, що чинить це, <i>18</i> йому відоме споконвіку. <i>19</i> Тому я думаю, що не треба турбувати тих із поган, що навертаються до Бога, <i>20</i> але їм приписати, щоб стримувалися від нечистот ідольських, від розпусти, від задушеного та від крови. <i>21</i> Мойсей бо з давен-давна має по містах своїх проповідників, що його читають у синагогах щосуботи.» <i>22</i> Тоді апостоли і старші разом з усією Церквою схвалили вибрати кількох з-між себе і послати в Антіохію з Павлом та Варнавою: Юду, званого Варсавою, і Силу, мужів-проводирів поміж братами.  <i>23</i> Вони написали і доручили через них ось що: «Апостоли і старші, брати ваші, братам з поган в Антіохії, Сирії та Кілікії, привіт! <i>24</i> Через те, що ми чули, як деякі з нас, вийшовши без нашого доручення, потурбували вас словами та схвилювали ваші душі, <i>25</i> то ми й постановили однодушно вибрати мужів і їх до вас послати разом з любим нам Варнавою та Павлом, <i>26</i> людьми, що душі свої віддали за ім'я Господа нашого Ісуса Христа. <i>27</i> Отож, ми вислали вам Юду й Силу, і вони усно викладуть те саме. <i>28</i> Подобалось бо Святому Духові й нам ніякого більше не складати на вас тягару, крім цього необхідного: <i>29</i> стримуватися від ідоложертвенного м'яса, крови, душенини та розпусти. Ви добре зробите, коли будете берегтися цього. Будьте здорові.» <i>30</i> Висланці ж прийшли в Антіохію і, скликавши громаду, доручили листа, <i>31</i> а вони, прочитавши його, зраділи тією втіхою. <i>32</i> Юда та Сила, які й самі були пророки, втішили і скріпили братів частим словом. <i>33</i> По деякім часі брати відпустили їх у мирі до тих, що їх вислали. <i>34</i> Сила задумав зостатися там. <p><b>Євангелія від Йоана 10:17-28</b><p><i>17</i> За те Отець мій мене й любить, бо я кладу моє життя, щоб знову його взяти. <i>18</i> Ніхто його в мене не забирає, бо я сам кладу його від себе. Владу бо маю його покласти і владу маю назад його забрати; від Отця мого прийняв я цю заповідь.» <i>19</i> Тож знову точилися суперечки між юдеями з-за тих слів. <i>20</i> Численні з них мовили: «Навіжений він і з глузду з'їхав. Навіщо його слухаєте?» <i>21</i> Інші ж: «То не навіженого слова. Чи навіжений спроможен очі сліпим зрячими робити?» <i>22</i> Відбували тоді Обновлення в Єрусалимі. Зима була. <i>23</i> Ісус проходжувався у храмі Соломоновим присінком. <i>24</i> Обступили його юдеї і йому кажуть: «Докіль же нас отак триматимеш у ваганні? Коли Христос ти, то відверто скажи нам!» <i>25</i> Ісус же їм: «Казав я вам, та ви не віруєте. Дії, що чиню їх в ім'я Отця мого, – вони свідчать за мене. <i>26</i> Та ви не віруєте, бо не з моїх ви овець. <i>27</i> Вівці мої голосу мого слухаються і я їх знаю: вони за мною слідують, <i>28</i> і даю я їм життя вічне, і не пропадуть вони повіки, і ніхто не вирве їх із рук моїх.
<p>* * *
<p><b>Йо. 10, 17-28. «Дії, що чиню їх в ім’я Отця мого, – вони свідчать за мене».</b>
<p>У християнському житті якось так виходить, що ми мало уваги звертаємо на діла. Так, ми говоримо, що треба знати Євангеліє, Катехизм, молитви. І це дуже важливо, щоб пізнати правду про Бога, про Боже Об’явлення. Але наша віра завжди й неминуче реалізується в нашому житті. 
<p>Адже навіть якщо все знаємо, але згідно з тим не живемо, то не даємо плодів. Якраз наше життя, поведінка в критичних ситуаціях – це та сутність, яка виявляє, показує, у що ми віримо і якою є наша віра. 
<p>Апостол Яків пише, що віра без діл мертва, як тіло без духа. <b>Отже, за нашими ділами пізнають, хто є нашим Богом.</b>
<p><b>Преосв. Венедикт, єпископ Львівський</b>