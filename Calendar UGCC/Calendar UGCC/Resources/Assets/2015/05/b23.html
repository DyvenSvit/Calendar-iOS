<p><b>Діяння святих апостолів 20:7-12</b><p><i>7</i> А першого дня тижня, як ми зібралися, щоб хліб ламати, Павло, що мав вибратися в дорогу наступного дня, розмовляв з ними і затягнув бесіду до півночі. <i>8</i> Було ж у горниці, де ми зібралися, світичів досить. <i>9</i> Один юнак, Євтих на ім'я, сів на вікні, і коли Павло говорив задовго, його огорнув глибокий сон, і він зо сну схилився додолу, упав наниз із третього поверху, і його підняли мертвим. <i>10</i> Павло зійшов додолу, припав до нього, обнявши, і мовив: «Не тривожтесь, бо його душа в ньому.» <i>11</i> Потім зійшов на гору, ламав хліб і їв. Довго вів він бесіду, аж до світанку, і лиш тоді пустився у дорогу. <i>12</i> А хлопця привели живого і втішились безмірно. <p><b>Євангелія від Йоана 14:10-21</b><p><i>10</i> Невже не віруєш, що я в Отці, а Отець у мені? Слова, які проказую до вас, не від себе проказую. Отець, який перебуває в мені, - він творить діла. <i>11</i> Тож вірте мені, що я в Отці, й Отець у мені. А коли ні, то з-за самих діл вірте. <i>12</i> Істинно, істинно говорю вам: Хто в мене вірує, той так само діла робитиме, що їх я роблю. А й більші від них робитиме, - бо я вже йду до Отця мого. <i>13</i> І все, що попросите в моє ім'я, те вчиню, щоб Отець у Сині прославився. <i>14</i> Вчиню, коли будь-що проситимете в моє ім'я. <i>15</i> Якщо любите ви мене, то мої заповіді берегтимете. <i>16</i> І проситиму я Отця, і дасть він вам іншого Утішителя, щоб з вами був повіки, <i>17</i> Духа істини, якого світ не може сприйняти, бо не бачить його і не знає. Ви ж його знаєте; бо перебуває він з вами, і буде в вас. <i>18</i> Не полишу вас сиротами; я прийду до вас. <i>19</i> Ще трохи, і світ мене вже не побачить. Ви ж мене побачите, бо я живу, і ви будете жити. <i>20</i> І взнаєте того дня, що я в моєму Отці, і що ви в мені, а я в вас. <i>21</i> Той, у кого мої заповіді, і хто їх береже, той мене любить. Хто ж мене любить, того мій Отець полюбить, і я того полюблю і йому об'явлю себе.» <p><b>Перше послання апостола Павла до Корінтян 4:9-16</b><p><i>9</i> Мені бо так здається, що Бог поставив нас, апостолів, останніми, немов призначених на страту; ми бо стали видовищем і світові, й ангелам, і людям. <i>10</i> Ми нерозумні Христа ради, ви ж у Христі розумні; ми немічні, ви ж - міцні; ви славні, ми ж без чести. <i>11</i> До сього часу ми голодуємо і спраглі і нагі; нас б'ють, і ми скитаємось. <i>12</i> Ми трудимося, працюючи власними руками; нас ображають, а ми благословляємо; нас гонять, а ми терпимо; <i>13</i> нас ганьблять, а ми з любов'ю відзиваємося; ми мов те сміття світу стали, покидьки всіх аж досі. <i>14</i> Не щоб осоромити вас я це пишу, але щоб як дітей моїх улюблених навести на розум. <i>15</i> Бо хоч би ви мали тисячі учителів у Христі, та батьків не багато; бо я вас породив через Євангелію в Христі Ісусі. <i>16</i> Отож благаю вас: Будьте моїми послідовниками. <p><b>Євангелія від Матея 13:54-58</b><p><i>54</i> Прибувши в свою батьківщину, він навчав їх у їхній синагозі, так що вони дивувалися і говорили: “Звідкіля в нього ця мудрість і сила чудодійна? <i>55</i> Хіба він не син теслі? Хіба не його мати зветься Марія, а його брати: Яків, Йосиф, Симон та Юда? <i>56</i>І його сестри хіба не всі між нами? Звідки ж воно йому це все?” <i>57</i> І вони брали йому це за зле. Ісус же сказав їм: “Пророк не має пошани лише в своїй батьківщині та в себе вдома.” <i>58</i> І не зробив там багато чуд з-за їхньої невіри.