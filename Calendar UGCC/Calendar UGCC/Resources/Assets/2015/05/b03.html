<p><b>Діяння святих апостолів 9:32-42</b><p><i>32</i> І сталося, що Петро, обходячи всі усюди, прибув і до святих, що мешкали в Лідді. <i>33</i> Там він знайшов одного чоловіка, на ім'я Еней, що лежав на ліжку вісім років і був паралітик.  <i>34</i> Петро сказав до нього: «Енею, Ісус Христос тебе оздоровляє. Устань і сам постели собі ліжко!» І вмить той підвівся. <i>35</i> І бачили його всі мешканці Лідди та Сарону, і навернулися вони до Господа. <i>36</i> Була ж у Яффі одна учениця, на ім'я Тавита, що значить у перекладі Дорка (Сарна). Вона була повна добрих діл та милостині, що чинила. <i>37</i> І сталося тими днями, що вона занедужала й умерла. Обмили її і поклали в горниці. <i>38</i> А що Лідда лежить близько Яффи, учні, почувши, що Петро там, послали двох чоловіків з просьбою до нього: «Не отягайся прийти аж до нас!» <i>39</i> Петро негайно рушив з ними. І як прийшов, вони його повели наверх у горницю, де всі вдови оточили його з плачем, показуючи йому туніки й плащі, що їх робила Дорка, бувши з ними. <i>40</i> Велівши всім вийти з хати, Петро став на коліна й почав молитися, а повернувшись до тіла, мовив: «Тавито, встань!» І та відкрила свої очі й, побачивши Петра, сіла. <i>41</i> Він же подав їй руку та й підвів її і, прикликавши святих та вдів, поставив її живою. <i>42</i> Довідалась про це вся Яффа, і багато повірило в Господа. <p><b>Євангелія від Йоана 5:1-15</b><p><i>1</i> По тому було свято юдейське, тож Ісус прибув до Єрусалиму. <i>2</i> А є в Єрусалимі при Овечих воротах купелеве місце, по-єврейському воно зветься Витесда, що має п'ять критих переходів. <i>3</i> Лежала в них сила недужих, сліпих, кривих, усохлих, які чекали, коли то зрушиться вода: <i>4</i> ангел бо Господній сходив час від часу в купелеве місце та й заколочував воду, і хто, отже, перший поринав по тому, як вода заколочувалася, то одужував, -хоч яка б там була його хвороба. <i>5</i> Один чоловік там був, що нездужав тридцять і вісім років. <i>6</i> Побачив Ісус, що він лежить, а довідавшися, що було воно вже дуже довго, каже до нього: «Бажаєш одужати?» <i>7</i> «Не маю нікого, пане, - одрікає йому недужий, - хто б мене, коли ото вода зрушиться, та й спустив у купіль: бо ось тільки я прийду, а вже інший передо мною поринає.» <i>8</i> Мовить Ісус до нього: «Устань, візьми ложе твоє і ходи!» <i>9</i> Відразу ж і одужав той чоловік, і взяв ложе своє і почав ходити. Був же той день - субота. <i>10</i> Юдеї і кажуть до одужалого: «Субота адже ж! Не личить тобі ложе носити!» <i>11</i> А той їм у відповідь: «Візьми ложе твоє і ходи, - сказав мені, хто мене оздоровив.» <i>12</i> Спитали його: «Хто він - той, що сказав тобі: Візьми і ходи?» <i>13</i> Та одужалий не знав, хто він, бо Ісус зник у натовпі, що юрмився на тому місці. <i>14</i> Щойно потім знайшов його Ісус у храмі й мовив до нього: «Оце ти видужав, - тож не гріши більше, щоб щось гірше тобі не сталось.» <i>15</i> Чоловік пішов і оповів юдеям, мовляв, той, хто його оздоровив, - Ісус.