<p><b>Діяння святих апостолів 17:19-28</b><p><i>19</i> Взяли вони його з собою і повели в Ареопаг, кажучи: «Чи можемо ми знати, що то за нова наука, якої ти навчаєш? <i>20</i> Бо дивні речі ти нам оповідаєш. Тому й хочемо знати, що б воно могло бути.» <i>21</i> Атеняни бо всі, а й захожі чужинці, що жили між ними, на те тільки витрачали час, щоб або щось говорити, або слухати новин. <i>22</i> Тоді Павло підвівся серед Ареопагу і промовив: «Мужі-атеняни, зо всього бачу, що ви вельми побожні. <i>23</i> Переходячи через ваше місто і приглядаючися до ваших святощів, я знайшов жертовник, на якому було написано: Невідомому богові. Те, отже, чому ви, не відаючи його, поклоняєтеся, те я вам звіщаю. <i>24</i> Бог, що створив світ і все, що в ньому, він, бувши Владикою неба і землі, не живе у рукотворних храмах, <i>25</i> ані не приймає служби з рук людських, немов би він потребував чогось, даючи сам усім життя, дихання і все. <i>26</i> Він створив з одного ввесь рід людський, щоб він жив по всій земній поверхні, призначивши встановлені часи і границі їхнього оселення, <i>27</i> щоб вони шукали Бога, чи, може, навпомацьки не знайдуть його, -хоч він від кожного з нас недалеко. <i>28</i> У ньому бо живемо, рухаємося й існуєм, як деякі з ваших поетів сказали: Бо й ми з його роду.  <p><b>Євангелія від Йоана 12:19-36</b><p><i>19</i> А фарисеї між собою тоді говорили: «Бачите, що тоді щось зарадити, бо ввесь світ іде за ним.» <i>20</i> Були ж серед тих, які прийшли поклонитися на свято, деякі греки. <i>21</i> Ті приступили до Фили-па, що був з Витсаїди Галилейської, і попросили його, так мовивши: «Пане, хочемо побачити Ісуса.» <i>22</i> Приходить Филип, говорить Андрієві, а Андрій з Филипом, знову ж таки, приходять та й говорять Ісусові. <i>23</i> І відрікає їм Ісус: «Прийшла година для прославлення Сина Чоловічого. <i>24</i> Істинно, істинно говорю вам: Пшеничне зерно, коли не впаде на землю і не завмре, залишиться саме-одне; коли ж завмре, то рясний плід принесе. <i>25</i> Хто життя своє любить, той погубить його; хто ж зненавидить своє життя на цьому світі, той збереже його, щоб жити вічно. <i>26</i> Хто служить мені, хай іде слідом за мною: і де я, там і слуга мій буде. Того, хто мені служить, пошанує Отець. <i>27</i> Тепер стривожилась душа моя, – і що мені казати? Спаси мене, Отче, від години цієї? Але на те ж я і прийшов – на цю годину! <i>28</i> Отче, прослав своє ім'я!» І голос із неба злинув: «І прославив, – і знову прославлю!» <i>29</i> Народ, що стояв там і чув те, говорив: «То був грім.» А інші: «Ангел промовляв до нього!» <i>30</i> Та сказав Ісус у відповідь: «Не заради мене ізлинув голос той, лише заради вас. <i>31</i> Тепер світові цьому суд; тепер вигнаний буде геть князь цього світу. <i>32</i> Я ж, коли від землі буду піднесений, усіх притягну до себе.» <i>33</i> Це казав він, щоб зазначити, якою смертю вмре. <i>34</i> Народ же озвавсь до нього: «З закону ми чули, що Христос повіки перебуватиме. Як же ти кажеш, що Син Чоловічий має бути піднесений? Хто це такий – отой Син Чоловічий?» <i>35</i> Відрік же їм Ісус: «Ще трохи часу світло з вами. Ходіте, поки світло у вас, щоб не пойняла вас тьма. Хто ходить у тьмі, не відає, куди йде. <i>36</i> Поки у вас світло – віруйте у світло, щоб світла синами вам стати!» Це сказавши, віддалився Ісус і скрився від них.
<p>* * *
<p><b>Йо. 12, 19-36. «Хто ходить у тьмі, не відає, куди йде».</b>
<p>Кожен із нас, оглянувшись на своє минуле життя, може побачити, скільки недобрих рішень прийняв, а часто й таких, які призвели до падінь і гріхів. Це стається тому, що ми діємо під впливом своїх переживань, тих чи інших пожадань і пристрастей. Якби ми перебували в Господі й прагнули пізнавати Його волю, то, без сумніву, бачили б заздалегідь, що може стати для нас згубним, – і втікали б від того.
<p>Дуже важливо мати бажання не ходити в темряві, а ходити у світлі. Світло – це Бог. Що ближче ми до Господа, то більше в Його світлі починаємо розуміти, які рішення приймати, які кроки робити, як будувати своє життя, як ставитися до ближніх, коли потрібно мовчати, а коли – говорити. 
<p>У Бозі ми здобуваємо певність і твердість у прийнятті рішень, стаємо як по-справжньому відважними, так і по-справжньому покірними. <b>Перебування у світлі, у Господі, дає нам певність приймати правильні рішення.</b>
<p><b>Преосв. Венедикт, єпископ Львівський</b>