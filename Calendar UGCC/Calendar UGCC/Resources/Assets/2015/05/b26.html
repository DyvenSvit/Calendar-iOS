<p><b>Діяння святих апостолів 21:26-32</b><p><i>26</i> Тоді Павло, взявши тих чоловіків, на другий день очистився з ними, ввійшов у храм й об'явив реченець, за якого, по сповненні днів очищення, за кожного з них мала бути принесена офіра. <i>27</i> Якже тих сім день добігало до кінця, юдеї з Азії, побачивши Павла у храмі, збунтували ввесь натовп і наклали на нього руки,  <i>28</i> гукаючи: «Мужі ізраїльські, на поміч! Ось той, що всіх навчає всюди проти нашого народу, проти закону й проти цього місця! Та мало того: він увів у храм греків і опоганив це святе місце!»  <i>29</i> Бо бачили перед тим у місті разом з ним Трофима, ефесянина, і гадали, що Павло його впровадив до храму. <i>30</i> Тоді заворушилось усе місто, зчинилося збіговисько народу і, схопивши Павла, почали тягнути його з храму й негайно зачинили двері. <i>31</i> А як вони хотіли його вбити, дійшла до тисяцького чоти вістка, що ввесь Єрусалим заметушився. <i>32</i> Він зараз же з вояками та сотниками бігом на них накинувся; якже ті побачили тисяцького та вояків, перестали Павла бити.  <p><b>Євангелія від Йоана 16:2-13</b><p><i>2</i> Виключать вас із синагог. А й година настане, коли то всяк, хто вас убиватиме, буде гадати, що служить тим Богові.  <i>3</i> Чинитимуть вам те, бо ані Отця, ані мене вони не спізнали. <i>4</i> Сказав же я вам це, щоб ви нагадали те, що я вам говорив, коли прийде ота година. Спочатку не мовив я вам того, бо я був з вами. <i>5</i> Тепер же я іду до того, хто послав мене, - і жаден з вас мене не питає: Куди йдеш? <i>6</i> Та що я вам це сказав, то серце ваше смутку сповнилося. <i>7</i> Кажу вам, однак, правду: Ліпше для вас, щоб я відійшов. Бо коли не відійду, то Утішитель до вас не зійде. Якщо ж відійду, - пришлю його до вас. <i>8</i> І коли прийде він, то переконає світ у грісі, у справедливості, і в засуді: <i>9</i> щодо гріха - бо не вірують у мене, <i>10</i> щодо справедливости - бо йду до Отця мого, і ви мене вже не побачите; <i>11</i> щодо засуду - бо князь цього світу засуджений. 12. Багато ще я маю вам повідати, та не перенесли б ви нині. <i>13</i> Тож коли зійде той, Дух істини, він і наведе вас на всю правду, - він бо не промовлятиме від себе, лише буде повідати, що вчує, і звістить те, що настане.