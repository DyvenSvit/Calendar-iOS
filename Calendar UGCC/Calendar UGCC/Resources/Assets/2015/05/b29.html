<p><b>Діяння святих апостолів 27:1-44</b><p><i>1</i> Коли було вирішено, що маємо відплисти в Італію, Павла і деяких інших в'язнів передали сотникові Августової когорти, що звався Юлій. <i>2</i> Сівши на адрамітський корабель, який мав плисти попри міста азійські, ми вирушили. З нами був Аристарх, македонець із Солуня. <i>3</i> На другий день ми пристали до Сидону. Юлій обходився з Павлом по-людяному і дозволив йому навідатися до друзів і користуватися їхньою допомогою. <i>4</i> Відчаливши звідти, ми пливли попри Кіпр, бо вітри були противні, <i>5</i> і, перепливши море, що омиває Кілікію та Памфілію, причалили в Мирах Лікійських. <i>6</i> Там же сотник знайшов олександрійський корабель, що плив в Італію, і посадив нас на нього.  <i>7</i> Багато днів пливли ми поволі й насилу прибули до Кніду; коли ж вітер не допустив нас причалити, ми попливли попри Кріт коло Салмони. <i>8</i> А пливучи з трудом попри неї, прибули до одного місця, що зветься Гарна Пристань, біля якої було місто Ласея. <i>9</i> А як проминуло досить часу, і плавба вже стала небезпечною, бо й піст минув вже, Павло попереджав, <i>10</i> кажучи їм: «Я бачу, мужі, що плавання не обійдеться без шкоди й великої втрати не лише для вантажу та корабля, але й для нашого життя.»  <i>11</i> Та сотник більше довіряв керманичеві і власникові судна, ніж словам Павла. <i>12</i> Через те ж, що пристань не була вигідна на зимівлю, більшість була тієї думки, щоб вирушити звідти і, якщо можна, дістатися до Фініки, пристані крітської, що звернена на південний захід і на північний захід і перезимувати. <i>13</i> Якже подув легенький вітрець із полудня, вони, гадаючи, що здійснять свою думку, підняли котву і попливли близько попри Кріт. <i>14</i> Та незабаром зірвався буревій, що зветься Евракілон. <i>15</i> Ухопило корабель так, що він не міг іти проти вітру; ми пустилися навмання, і нас несло. <i>16</i> Підпливши під якийсь маленький острів, що звався Клавда, нам ледве вдалося опанувати човен; <i>17</i> ми витягли його і вжили допоміжних заходів, обв'язуючи корабель. А боячися, щоб не попасти на Сирту, спустили вітрило, і так нас несло. <i>18</i> Наступного дня, через те, що буря сильно кидала нас, почали ми викидати вантаж, <i>19</i> а на третій - моряки власними руками повикидали знадіб'я корабельне в море. <i>20</i> А що ні сонця, ані зір не було видно вже кілька днів, та й буря люто налягала, ми втратили вже всяку надію на рятунок. <i>21</i> Коли люди довго не їли, тоді Павло встав серед них і мовив: «Треба було, мужі, послухати мене й не кидати Кріту; так можна було б уникнути цієї небезпеки і шкоди. <i>22</i> А й тепер закликаю вас: Бадьортеся, ніхто бо з вас життя не втратить, лиш корабель (пропаде).  <i>23</i> Цієї ночі бо з'явився мені ангел Бога, якому я належу і якому служу,  <i>24</i> і сказав: Не бійся, Павле! Ти маєш перед кесарем з'явитися, тож Бог дарував тобі всіх тих, що пливуть з тобою. <i>25</i> Тому бадьортеся, люди, бо я вірую Богові, що воно так буде, як було сказано мені.  <i>26</i> Ми мусимо натрапити на якийсь острів.» <i>27</i> Чотирнадцята ж ніч настала, як нас кидало по Адрії; та коло півночі моряки здогадувалися, що якась земля зближається до них; <i>28</i> тож кинули лот і було двадцять сажнів глибини. Відпливши трохи, знов кинули лот у море й було п'ятнадцять сажнів. <i>29</i> Тоді, побоюючися, щоб не наскочити десь на якісь підводні скелі, ми кинули чотири котви з корми і вичікували, щоб настав день. <i>30</i> А що моряки намагались утекти з корабля і вже були спустили човен у море, вдаючи, ніби хочуть викинути котви з переду корабля, <i>31</i> Павло сказав до сотника і вояків: «Якщо ці не зостануться на кораблі, ви не можете спастися.» <i>32</i> Тоді вояки відтяли линви човна, тож він упав. <i>33</i> А як мало дніти, Павло запрошував усіх щось з'їсти: «Оце сьогодні, - казав, - чотирнадцятий день, як ви, ждучи, перебуваєте натще й не їсте нічого. <i>34</i> Тому, прошу вас щось з'їсти, бо йдеться тут про ваш рятунок. Ніхто з вас ані волосу із голови не втратить.» <i>35</i> Сказавши це, взяв хліб, подякував перед усіма Богу і, розламавши, почав їсти. <i>36</i> Тоді всі піднялися на дусі й самі прийняли їжу. <i>37</i> Було ж усього нас на кораблі двісті сімдесят шість душ. <i>38</i> А як наїлися, то заходились полегшувати корабель, кидаючи пшеницю в море. <i>39</i> Коли настав день, моряки не розпізнали землі; вони лиш угледіли якусь затоку з побережжям, куди хотіли, по змозі, причалити кораблем. <i>40</i> Вони відчепили котви й пустили їх у море; одночасно вони розв'язали деменні мотузки і, розпустивши проти вітру жаглик, пустилися на берег; <i>41</i> а що потрапили на мілину між двома течіями, то корабель застряг. Ніс, врізавшися сильно, був нерухомий, а корму трощила навала хвиль. <i>42</i> Вояки були тієї думки, щоб в'язнів убити, - аби ніхто з них не втік уплав.  <i>43</i> Та сотник, що хотів урятувати Павла, стримав їх від того наміру і звелів тим, що вміли плавати, першими кидатись у воду й дістатися на сушу, <i>44</i> а іншим рятуватися хто на дошках, хто на уламках судна. Таким то чином всі на землю врятувалися. <p><b>Євангелія від Йоана 17:18-26</b><p><i>18</i> Як послав єси мене у світ, так послав і я їх у світ. <i>19</i> Віддаю себе за них у посвяту, щоб і вони були освячені в істині. <i>20</i> Та не лиш за цих молю, але і за тих, які завдяки їхньому слову увірують в мене, <i>21</i> щоб усі були одно, як ти, Отче, в мені, а я в тобі, щоб і вони були в нас об'єднані; щоб світ увірував, що ти мене послав. <i>22</i> І славу, що ти дав мені, я дав їм, щоб вони були одно так само, як і ми одно. <i>23</i> Я - в них, і ти - в мені, - щоб вони були звершені в єдності, щоб світ збагнув, що послав єси мене, та й ізлюбив їх, як ізлюбив мене. <i>24</i> Отче! Хочу, щоб ті, яких ти мені передав, перебували там, де і я, щоби й вони були зо мною та й бачили мою славу, яку ти дав мені, бо полюбив єси мене перед заснуванням світу. <i>25</i> Праведний Отче! Світ не спізнав тебе, але я тебе спізнав, а й оті спізнали, що послав єси мене. <i>26</i> І об'явив я їм твоє ім'я, і об'являти буду, щоб любов, якою ти полюбив мене, в них перебувала, - а я в них!»