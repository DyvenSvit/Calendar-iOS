<p><b>Діяння святих апостолів 14:20-27</b><p><i>20</i> Та коли учні його обступили, він устав і повернувсь у місто. Наступного дня вийшов з Варнавою в Дербу. <i>21</i> А як звістили Євангелію в тім місті й придбали чимало учнів, повернулись назад у Лістру, Іконію й Антіохію, <i>22</i> підсилюючи серця учнів і заохочуючи твердо триматись віри, бо через багато страждань нам треба ввійти в царство Боже. <i>23</i> Вони настановили їм по церквах старших, а після молитви і посту, передали їх Господові, в якого ті увірували. <i>24</i> І перейшовши Пісідію, прибули в Памфілію. <i>25</i> Звістивши слово в Пергії, спустились в Атталію, <i>26</i> а звідтіля відпливли в Антіохію, звідкіль були віддані ласці Божій на діло, яке довершили. <i>27</i> Прибувши ж і зібравши Церкву, розповідали все, що Бог учинив з ними та як він відчинив поганам двері віри. <p><b>Євангелія від Йоана 9:39-10:9</b><p><i>39</i> І мовив Ісус: «На суд у цей світ прийшов я: щоб ті, які не бачать, бачили, а ті, які бачать, - сліпими стали.» <i>40</i> Почули те деякі з фарисеїв, що були при ньому, і кажуть йому: «Невже і ми сліпі?» <i>41</i> А Ісус їм: «Були б ви сліпі - не мали б ви гріха. Але що кажете: Ми бачимо, - то і гріх ваш зостається.»  <i>1</i> «Істинно, істинно говорю вам: Хто не дверима в кошару овечу входить, а деінде влізає, - злодюга той, розбійник! <i>2</i> Хто ж увіходить дверима, той вівцям - вівчар. <i>3</i> Йому одвірний відчиняє, і вівці слухаються його голосу, і кличе він своїх овець на ім'я, і виводить їх. <i>4</i> А коли виведе всіх своїх овець, то йде поперед них, і вівці слідують за ним, бо голос його знають. <i>5</i> Не підуть за чужим вони - втечуть вони від нього, бо не знають голосу чужих.» <i>6</i> Сказав ото їм Ісус цю притчу, та вони не второпали того, про що він казав їм. <i>7</i> Тож Ісус іще раз промовив до них: «Істинно, істинно говорю вам: Я - двері для овець. <i>8</i> Усі, скільки їх передо мною прийшло, - злодії, розбійники. Вівці й не слухали їх. <i>9</i> Я - двері. Хто ввійде крізь мене - спасеться. Увійде він, вийде - і знайде пасовисько!