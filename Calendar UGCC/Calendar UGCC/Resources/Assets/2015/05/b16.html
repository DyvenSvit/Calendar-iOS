<p><b>Діяння святих апостолів 15:35-41</b><p><i>35</i> Павло ж з Варнавою лишилися в Антіохії, де вони з багатьма іншими навчали та звіщали слово Господнє. <i>36</i> По кількох днях Павло промовив до Варнави: «Повернімось і відвідаймо братів у кожному місті в яких ми були звіщали Господнє слово, щоб довідатися, як маються.» <i>37</i> А Варнава хотів узяти з собою і Йоана, прозваного Марком. <i>38</i> Та Павло вважав ліпше не брати з собою того, хто відлучився від них у Памфілії і не пішов був з ними на роботу. <i>39</i> І виникла гостра суперечка, так, що вони розстались. Варнава взяв із собою Марка й відплив до Кіпру. <i>40</i> А Павло, вибравши Силу, рушив у дорогу, переданий братами Господній благодаті. <i>41</i> І проходив він через Сирію та Кілікію, зміцняючи Церкви. <p><b>Євангелія від Йоана 10:27-38</b><p><i>27</i> Вівці мої голосу мого слухаються і я їх знаю: вони за мною слідують, <i>28</i> і даю я їм життя вічне, і не пропадуть вони повіки, і ніхто не вирве їх із рук моїх. <i>29</i> Отець мій, який мені їх дав, більший від усіх, і ніхто не вирве їх з рук Отця мого! <i>30</i> Я і Отець - одно.» <i>31</i> Юдеї знов ухопили за каміння, щоб каменувати його. <i>32</i> Тоді мовив до них Ісус: «Багато добрих діл появив я вам від Отця мого. За котре з тих діл каменуєте ви мене?» <i>33</i> А юдеї відповіли йому: «За добре діло ми тебе не каменуємо, але - за богохульство! За те, що, людиною бувши, Бога з себе робиш!» <i>34</i> Озвався до них Ісус: «Хіба не написано в законі вашім: Я сказав: ви - боги? <i>35</i> Коли закон, отже, богами тих зве, до кого слово Боже було, - а Писання годі усунути! - <i>36</i> то до того, кого Отець освятив і у світ послав, говорите ви: Ти богохульство вирікаєш, - бо я сказав, що я - Син Божий? <i>37</i> Не вірте мені, якщо я не роблю діл Отця мого! <i>38</i> Коли ж роблю, то, мені не віривши, ділам бодай вірте, щоб спізнали ви й увірували, що Отець у мені, і я в Отці.» <p><b>Послання апостола Павла до Євреїв 13:7-16</b><p><i>7</i> Пам'ятайте про наставників ваших, які звіщали вам слово Боже, і дивлячись уважно на кінець їхнього життя, наслідуйте їхню віру. <i>8</i> Ісус Христос учора й сьогодні - той самий навіки. <i>9</i> Не піддавайтеся різним та чужим наукам: воно бо добре укріпити серце благодаттю, не стравами, які не принесли ніякої користи тим, що віддавалися їм. <i>10</i> Є у нас жертовник, з якого не мають права їсти ті, що при наметі служать. <i>11</i> Бо котрих звірят кров архиєрей заносить у святиню за гріхи, тих м'ясо палиться за табором. <i>12</i> Тому й Ісус, щоб освятити народ власною своєю кров'ю, страждав поза містом. <i>13</i> Тож виходьмо до нього за табір, несучи наругу його, <i>14</i> бо ми не маємо тут постійного міста, а майбутнього шукаєм. <i>15</i> Через нього принесім завжди Богові жертву хвали, тобто плід уст, які визнають його ім'я. <i>16</i> Добродійства та взаємної допомоги не забувайте: такі бо жертви Богові приємні. <p><b>Євангелія від Матея 11:27-30</b><p><i>27</i> Все передане Мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити. <i>28</i> Прийдіть до мене всі втомлені й обтяжені, і я облегшу вас. <i>29</i> Візьміть ярмо моє на себе й навчіться від мене, бо я лагідний і сумирний серцем, тож знайдете полегшу душам вашим. <i>30</i> Ярмо бо моє любе й тягар мій легкий.”