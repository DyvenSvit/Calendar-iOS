<p><b>Діяння святих апостолів 16:16-34</b><p><i>16</i> Іншим разом, як ми йшли на молитву, зустріла нас одна служниця, що мала духа віщуна, і віщуванням справляла панам своїм великий заробіток. <i>17</i> Ідучи слідом за Павлом і за нами, вона кричала: «Ці люди - слуги Всевишнього Бога, які звіщають вам путь спасіння!» <i>18</i> Чимало днів вона таке робила. Набридло це Павлові й, повернувшися, він сказав до духа: «Велю тобі ім'ям Ісуса Христа вийти з неї!» І в ту ж мить він вийшов. <i>19</i> Побачивши її пани, що їхня надія на заробіток пропала, схопили Павла й Силу і потягли на майдан до влади. <i>20</i> Привівши ж їх до воєвод, сказали: «Ці люди колотять наше місто; це юдеї. <i>21</i> Вони навчають звичаїв, яких нам, римлянам, не дозволено ані приймати, ані виконувати.»  <i>22</i> І натовп кинувся на них спільно, а воєводи, здерши з них одежу, звеліли їх сікти різками; <i>23</i> завдавши їм чимало ран, кинули у в'язницю, наказавши тюремникові пильно стерегти їх. <i>24</i> Він же, прийнявши такий наказ, вкинув їх у в'язницю до самої середини й забив їх ноги у колоди. <i>25</i> Павло та Сила опівночі молилися і співали Богу, а в'язні слухали їх. <i>26</i> Раптом зчинився землетрус великий, так що підвалини в'язниці затряслися: зненацька відчинилися всі двері, і кайдани на всіх розв'язалися. <i>27</i> Якже прокинувся тюремник і побачив відчинені темничні двері, витяг меч і хотів себе вбити, гадаючи що в'язні повтікали. <i>28</i> Аж тут Павло скрикнув голосом великим, кажучи: «Не завдавай собі ніякого лиха, всі бо ми тут!» <i>29</i> І, попросивши світла, тюремник ускочив до в'язниці й, тремтячи, кинувсь у ноги Павлові та Силі; <i>30</i> а вивівши їх звідти, мовив: «Панове, що мені слід робити, щоб спастися?»  <i>31</i> Ті відповіли: «Віруй у Господа Ісуса, і спасешся ти і твій дім.» <i>32</i> І вони йому звіщали слово Господнє і всім, що були в його домі. <i>33</i> А він, узявши їх тієї години вночі, обмив їхні рани й охристився з усіма своїми. <i>34</i> Як же запровадив їх до себе в господу, то накрив стіл і веселився з усім домом, який увірував в Бога. <p><b>Євангелія від Йоана 9:1-38</b><p><i>1</i> Переходивши, побачив Ісус чоловіка, зроду сліпого. <i>2</i> Запитали його, отже, учні його: «Учителю, хто згрішив? Він - чи батьки його, що сліпим він уродився?» <i>3</i> «Ані він не згрішив, ані батьки його, - відказав Ісус, - але щоб ділам Божим виявитись на ньому! <i>4</i>, Поки дня, маємо виконувати діла того, хто послав мене, - бо ніч надходить, за якої ніхто не зможе діяти. <i>5</i> І поки я у світі - я світло світу.» <i>6</i> Сказавши те, сплюнув на землю, спого-товив слиною глей і помастив глеєм очі сліпому. <i>7</i> До нього ж сказав: «Іди, вмийся в купелі Силоамській», - що у перекладі означає: «Зісланій». Отож подався той, умився - і повернувся зрячим! <i>8</i> Сусіди ж і ті, що бачили його раніше сліпим, заговорили: «Чи то ж не той, який ото все сидів - жебрачив?» <i>9</i> Одні казали: То він, - інші: Ні, лиш подібний до нього. Він же каже: «Це я!» <i>10</i> Тож питались його: «Як воно так, що прозріли твої очі?» <i>11</i> А він: «Чоловік, що Ісусом звуть його, споготовив глей, очі мені помастив та й мовив: Піди до Силоаму, вмийся. Я пішов, умився - і прозрів.» <i>12</i> Вони його тоді питають: «Де він?» - «Не знаю», каже той. <i>13</i> Тож ведуть того, хто сліпий був, до фарисеїв. <i>14</i> Було ж у суботу, коли то Ісус споготовив глею і відкрив йому очі. <i>15</i> То й фарисеї спитали його, як він прозрів. А він їм: «Глею поклав мені на очі, я вмився, й ось бачу.» <i>16</i> Деякі з фарисеїв твердили: «Не від Бога цей чоловік, бо суботи не дотримує.» Інші мовили: «Чи може ж грішний чоловік отакі чудеса чинити?» Отож суперечка була серед них. <i>17</i> І знову сліпому кажуть: «А ти що про нього кажеш - про те, що очі тобі відкрив?» Одрікає: «Пророк він.» <i>18</i> Проте юдеї щодо нього не вірили, що був він сліпий і прозрів, - аж поки не закликали батьків отого прозрілого. <i>19</i> Спитали їх: «Чи то ваш син, про котрого кажете, що сліпим він уродився? А тепер як же він бачить?» <i>20</i> Батьки його і відказали, мовивши: «Знаємо, що то наш син, і що сліпим він був уродився. <i>21</i> А як він тепер бачить -не знаємо, і хто відкрив йому очі - не відаємо. Спитайте самого: він дорослий, сам про себе скаже.» <i>22</i> Так батьки його казали, бо юдеїв страхалися: юдеї бо вже були домовилися, щоб виключити кожного з синагоги, хто Христом його визнаватиме. <i>23</i> Тим то батьки його й казали: Дорослий він, - самого спитайте. <i>24</i> Отож удруге закликали чоловіка, що сліпим був, та й кажуть йому: «Богові славу воздай! Ми знаємо, що той чоловік - грішник.» <i>25</i> «Чи грішник він, - озвався він, - я не знаю. Знаю одне: був я сліпим, а тепер бачу.» <i>26</i> Вони ж йому на те знов: «Що він таке тобі сподіяв? Як він очі тобі відкрив?» <i>27</i> Той їм відказує: «Я вже вам оповів, та ви не слухали. Навіщо іще чути хочете? Чи, може, і ви його учнями бажаєте стати?» <i>28</i> Ті з лайкою накинулись на нього, і сказали: «Ти його учень! Ми - Мойсеєві учні! <i>29</i> Ми знаємо: до Мойсея промовляв Бог. А цього не знаємо, звідкіля він.» <i>30</i> У відповідь чоловік сказав їм: «Ось воно, власне, і дивно, що ви не знаєте, звідкіля він, а він мені очі відкрив. <i>31</i> Ми знаємо, що Бог не вислухує грішників, коли ж хтось побожний і його волю чинить - ось того він вислухує! <i>32</i> Нечувано одвіку, щоб хтонебудь відкрив очі сліповродженому. <i>33</i> Був би він не від Бога - нічого не спроможен би був зробити!» <i>34</i> Озвались і сказали йому: «Ти ввесь у гріхах уродився, а нас навчаєш?» І прогнали його геть. <i>35</i>&nbnbsp; Довідався Ісус, що вони геть його прогнали, отож, зустрівши його, промовив до нього: «Віруєш у Чоловічого Сина?» <i>36</i> А той: «А хто він, Господи, щоб я вірував у нього?» <i>37</i> Ісус же йому: «Ти бачив його; він - той, хто говорить з тобою.» <i>38</i> Тоді той і сказав: «Вірую, Господи!» - і поклонився йому.