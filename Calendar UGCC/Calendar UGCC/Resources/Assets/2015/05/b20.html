<p><b>Діяння святих апостолів 18:23-28</b><p><i>23</i> І перебувши там деякий час, він рушив далі і пройшов за порядком Галатський край та Фригію, утверджуючи всіх учнів. <i>24</i> Один юдей, на ім'я Аполлос, олександрієць родом, людина красномовна й сильна в Писанні, прибув до Ефесу. <i>25</i> Він був наставлений на шлях Господній і, палаючи духом, бесідував і навчав точно про Ісуса, дарма, що знав тільки хрищення Йоана. <i>26</i> Отож, він сміливо почав говорити в синагозі. А почувши його Прискилла й Акила, взяли його до себе й точніше виклали йому путь Божу. <i>27</i> Коли ж він хотів піти в Ахаю, брати заохотили його до того й написали учням, щоб його прийняли. І він, прибувши, багато допомагав тим, що увірували, завдяки ласці, <i>28</i> бо сильно поконував юдеїв, доводячи з Письма прилюдно, що Ісус – Христос. <p><b>Євангелія від Йоана 12:36-47</b><p><i>36</i> Поки у вас світло – віруйте у світло, щоб світла синами вам стати!» Це сказавши, віддалився Ісус і скрився від них. <i>37</i> Вони не вірували в нього, хоч і скільки сподіяв він чудес у них на очу, <i>38</i> щоб збулось слово пророка Ісаї, що сказав: «Господи, хто повірив тому, що чули ми, і рамено Господнє кому об'явилось?» <i>39</i> Не могли ж вони увірувати, бо Ісая ще так був сказав: <i>40</i> «Засліпив він їм очі, заціпенив їм серце, щоб не бачили очима, щоби серцем не розуміли і не навернулись, щоб я їх вигоїв.» <i>41</i> Це сказав Ісая, коли славу його бачив і говорив про нього. <i>42</i> А, однак, чимало й увірувало в нього, навіть із знатних, лише з огляду на фарисеїв не признавалися, щоб їх не вилучили з синагоги; <i>43</i> славу бо людську дужче вони любили ніж славу Божу. <i>44</i> Тоді сказав Ісус на ввесь голос: «Хто вірує в мене – вірує не в мене, а в того, хто послав мене. <i>45</i> І хто мене бачить, той бачить того, хто послав мене. <i>46</i> Я – світло, на світ прийшов, щоб кожен, хто в мене вірує, не перебував у темряві. <i>47</i> Коли хтось мої слова слухає, а їх не береже, я його не суджу, бо я прийшов не судити світ, а спасти світ. <p><b>Перше послання апостола Павла до Корінтян 1:18-2:2</b><p><i>18</i> Бо слово про хрест – глупота тим, що погибають, а для нас, що спасаємося, сила Божа. <i>19</i> Писано бо: «Знищу мудрість мудрих і розум розумних знівечу! <i>20</i> Де мудрий? Де учений? Де дослідувач віку цього?» Хіба Бог не зробив дурною мудрість цього світу? <i>21</i> А що світ своєю мудрістю не спізнав Бога у Божій мудрості, то Богові вгодно було спасти віруючих глупотою проповіді.  <i>22</i> Коли юдеї вимагають знаків, а греки мудрости шукають, – <i>23</i> ми проповідуємо Христа розп'ятого: -ганьбу для юдеїв, і глупоту для поган,  <i>24</i> а для тих, що покликані, -чи юдеїв, чи греків – Христа, Божу могутність і Божу мудрість.  <i>25</i> Бо, нібито немудре Боже – мудріше від людської мудрости, і немічне Боже міцніше від людської сили. <i>26</i> Погляньте, брати, на звання ваше: не багато мудрих тілом, не багато сильних, не багато благородних; <i>27</i> але Бог вибрав немудре світу, щоб засоромити мудрих, і безсильне світу Бог вибрав, щоб засоромити сильних, – <i>28</i> і незначне світу та погорджене Бог вибрав, і те, чого не було, щоб знівечити те, що було, <i>29</i> щоб жадне тіло не величалося перед Богом. <i>30</i> Тож через нього ви у Христі Ісусі, який став нам мудрістю від Бога і оправданням, і освяченням, і відкупленням, <i>31</i> щоб було, як написано: «Хто хвалиться, нехай у Господі хвалиться.» <i>1</i> Та я, коли прийшов до вас, брати, – не прийшов звіщати вам свідоцтво Боже високомовними словами чи мудрістю. <i>2</i> Ні! Я вирішив не знати нічого іншого між вами, як тільки Ісуса Христа і то розп'ятого. <p><b>Євангелія від Йоана 19:6-11,13-20,25-28,30-35</b><p><i>6</i> Та скоро побачили його первосвященики та слуги, закричали: «Розіпни! Розіпни!» Каже Пилат їм: «Беріть його ви і розіпніть, я бо жадної провини не знаходжу на ньому.» <i>7</i> А юдеї йому: «У нас є закон, і за законом мусить він умерти, бо він із себе Сина Божого зробив.» <i>8</i> Як почув те слово Пилат, стривожився ще дужче. 9. Повернувся він ще раз у Преторію та й каже Ісусові: «Звідкіля ти?» Не дав же йому Ісус одвіту. <i>10</i> «Зо мною не розмовляєш, – каже йому Пилат, – чи не знаєш, що в мене влада відпустити тебе і влада розіп'ясти тебе?» <i>11</i> І відрік Ісус: «Не мав би ти надо мною ніякої влади, якби тобі не було дано згори. Через те на отому, хто мене тобі видав, більший гріх.» <i>13</i> Тож зачувши ті слова, вивів Пилат Ісуса і сів на судівське сидіння, на місці, яке має назву Літостротон, а по-єврейському – Гаввата. <i>14</i> А був то день, коли споготовлювали Пасху, близько шостої години. І каже до юдеїв: «Ось цар ваш.» <i>15</i> Ті ж закричали: «Геть! Геть! Розіпни його!» А Пилат їм: «Маю я вашого царя розіп'ясти?» І відповіли первосвященики: «Нема в нас царя, тільки кесар!» <i>16</i> І тоді видав він його їм на розп'яття. <i>17</i> І забрали вони Ісуса; і, несучи для себе хрест, вийшов він на місце, зване Череп, а по-єврейськи Голгота, <i>18</i> де його і розіп'яли, а з ним двох інших: по одному з кожного боку, Ісуса ж – посередині. <i>19</i> Пилат же звелів написати напис і на хресті його примістити. Написано було: «Ісус Назарянин Цар Юдейський.» <i>20</i> Багато з юдеїв читали той напис, місце бо, де розп'ято Ісуса, було близько міста. Написано ж напис було по-єврейському, по-грецькому і по-римському. <i>25</i> А при хресті Ісусовім стояли його мати, сестра його матері, Марія Клеопова та Марія Магдалина. <i>26</i> Бачивши Ісус матір і біля неї учня, що стояв, – а його ж любив він, – мовить до матері: «Жінко, ось син твій.» <i>27</i> А тоді й до учня мовить: «Ось матір твоя.» І від тієї хвилі учень узяв її до себе. <i>28</i> А по тому Ісус, знавши, що все вже довершилося, щоб здійснилось Писання, промовив: «Спраглий я!» <i>30</i> І, скоштувавши оцту, вимовив Ісус: «Звершилось»; і схиливши голову, віддав духа. <i>31</i> Через те, що це була п'ятниця, отже, щоб не залишилися в суботу тіла на хресті, – бо був Великдень тієї суботи, – то юдеї попросили Пилата, щоби переламали їм голінки й познімали з хреста. <i>32</i> Отож вояки прийшли і переламали першому голінки і другому, який був з ним розіп'ятий. <i>33</i> Та коли підступили до Ісуса й побачили, що він уже мертвий, то голінок не перебивали йому, <i>34</i> лиш один з вояків проколов йому списом бік. І потекла негайно ж кров – і вода. <i>35</i> І той, який бачив, свідчить те, і правдиве свідчення його; і він знає, що говорить правду – щоб ви теж увірували.
<p>* * *
<p><b>Йо. 12, 36-47. «А, однак, чимало й увірували в Нього, навіть із знатних, лише з огляду на фарисеїв не признавалися».</b>
<p>Зауважмо, що для нас часто дуже важлива думка інших людей. Нерідко ми прагнемо, щоб люди нас хвалили, цінували, хочемо отримувати від інших завжди «відмінно». Така наша людська природа, яка спонукає любити людську славу більше, ніж славу Божу. 
<p>Коли шукаємо визнання власної цінності в людських очах, то наше життя не відповідає Божій волі щодо нас, бо хоч ми визнаємо, що віруємо в Господа, але часто не готові цією вірою жити. Це те роздвоєння, яке ніколи не дасть внутрішнього умиротворення. 
<p>З одного боку – декларуємо собі та іншим, що віруємо, а в складних обставинах не маємо сили жити тим, що декларуємо. Коли Бог дає нам іноді важкі обставини, тоді можемо визначити, чи ми справді віруємо, чи все ж більше зважаємо на думку інших, як ті, що увірували, але боялися гніву фарисеїв. <b>Визнання віри є лише першою сходинкою, дуже важливо для нас жити цією вірою в конкретних обставинах нашого життя.</b>
<p><b>Преосв. Венедикт, єпископ Львівський</b>