<p><b>Діяння святих апостолів 20:16-18,28-36</b><p><i>16</i> Бо Павло вирішив плисти попри Ефес, щоб не баритися в Азії; поспішав бо, щоб, по змозі, на день П'ятидесятниці бути в Єрусалимі. <i>17</i> З Мілету він послав у Ефес і прикликав пресвітерів Церкви. <i>18</i> Коли ж вони прийшли до нього, він до них промовив: «Ви знаєте, як з першого дня, коли я вступив у Азію, увесь час поводився я з вами,  <i>28</i> Зважайте на самих себе й на все стадо, над яким Дух Святий поставив вас єпископами, щоб пасли Церкву Божу, що її він придбав кров'ю власною. <i>29</i> Я знаю, що по моїм відході ввійдуть поміж вас вовки хижі, які не щадитимуть стада. <i>30</i> Та й з-поміж вас самих повстануть люди, що говоритимуть погубні речі, щоб потягнути за собою учнів. <i>31</i> Тому чувайте, пригадуйте собі, що я три роки, ніч і день, не переставав кожного з вас із сльозами наводити на розум. <i>32</i> А тепер передаю вас Богові і слову його благодаті, що може збудувати й дати вам спадщину між усіма освяченими. <i>33</i> Ні срібла, ні золота, ані одежі я не вимагав ні від кого. <i>34</i> Ви самі знаєте, що моїм потребам і тих, які зо мною, служили оці руки. <i>35</i> У всьому я показав вам, що, так працюючи, треба допомагати слабосильним і пам'ятати слова Господа Ісуса, що сам сказав: «Більше щастя – давати, ніж брати.» <i>36</i> Промовивши це, він упав на коліна і з усіма ними почав молитися. <p><b>Євангелія від Йоана 17:1-13</b><p><i>1</i> Отак мовив Ісус, а підвівши очі свої до неба, проказав: «Отче, прийшла година! Прослав свого Сина, щоб Син твій тебе прославив, <i>2</i> згідно з владою, що її ти дав йому над усяким тілом: дарувати життя вічне тим, яких ти передав йому. <i>3</i> А вічне життя у тому, щоб вони спізнали тебе, єдиного, істинного Бога, і тобою посланого – Ісуса Христа. <i>4</i> Я тебе на землі прославив, виконавши те діло, яке ти дав мені до виконання. <i>5</i> Тепер же прослав мене, Отче, у себе – славою тією, що її я мав у тебе перед тим, як постав світ! <i>6</i> Я об'явив твоє ім'я людям, яких ти від світу передав мені. Вони були твої, ти ж передав мені їх, і зберегли вони слово твоє. <i>7</i> Нині збагнули вони, що все, тобою дане мені – від тебе; <i>8</i> слова бо, тобою мені дані, я їм дав, і сприйняли вони їх, і справді збагнули, що від тебе я вийшов, і увірували, що ти мене послав. <i>9</i> Молю ж за них: не за світ молю, лише за тих, яких ти передав мені, бо вони – твої. <i>10</i> І все моє -твоє, твоє ж – моє, і в них я прославився. <i>11</i> Я вже більш не у світі, а вони у світі, і я до тебе йду. Отче Святий! Заради імени твого бережи їх, тих, що їх ти мені передав, щоб були одно, як ми! <i>12</i> Бувши з ними у світі, я беріг їх у твоє ім'я; тих, яких ти передав мені, я їх стеріг, і ніхто з них не пропав, лише син загибелі, щоб збулося Писання. <i>13</i> Тепер же іду до тебе, і кажу те, у світі бувши, щоб вони радощів моїх мали у собі вщерть. <p><b>Послання апостола Павла до Євреїв 7:26-8:2</b><p><i>26</i> Якраз і годилося, щоб ми мали такого первосвященика непорочного, відлученого від грішників і вищого за небеса, <i>27</i> який не має потреби, як архиереї, щодня приносити перше за власні гріхи жертви, а потім за гріхи народу, бо він зробив це раз, принісши себе самого в жертву. <i>28</i> Закон бо настановляє архиєреями людей, немочі підлеглих, а слово клятви, що було після закону, настановляє Сина, що навіки досконалий.  <i>1</i> Головна ж річ нашої бесіди та, що ми маємо такого архиєрея, який возсів на небі по правиці престола Величі, <i>2</i> служителя святині й справжнього намету, що його Господь спорудив, не чоловік. <p><b>Євангелія від Йоана 10:9-16</b><p><i>9</i> Я – двері. Хто ввійде крізь мене – спасеться. Увійде він, вийде -і знайде пасовисько! <i>10</i> Не приходить злодій, хіба щоб красти, вбивати, вигублювати. Я прийшов, щоб мали життя – щоб достоту мали. <i>11</i> Я – добрий пастир. Добрий пастир життя своє за овець покладе. <i>12</i> Наймит, що не є пастир, якому вівці не належать, – бачить вовка, що надходить, та й полишає вівці і біжить геть. А вовк хапає їх і розполохує. <i>13</i> Бо він – наймит і не турбується вівцями. <i>14</i> Я ж – добрий пастир і знаю своїх, а мої мене знають. <i>15</i> Як Отець мій мене знає, і я знаю Отця, і життя своє кладу я за моїх овець. <i>16</i> Ще й інші вівці я маю, що не з цієї кошари. Я і їх мушу привести, і вчують вони мій голос, – і буде одне стадо й один пастир!
<p>* * *
<p><b>Йо. 17, 1-13. «Отче святий! Заради імени Твого бережи їх, тих, що їх Ти мені передав».</b>
<p>Хоча ми знаємо, що Христос об’явив правду про Бога – про Отця, Бог явив нам Сина, але й знаємо також, що людина завжди схильна дивитися на правду суб’єктивно, зі своєї «дзвіниці». І тому це об’явлення про Христа люди починали час від часу трактувати по-своєму, з’являлися єресі, що є і дотепер. 
<p>Отці Першого Вселенського собору, яким присвячена сьогоднішня неділя, проголосили певні догми – Символ віри, зокрема його першу частину, щоб окреслити нашу віру: що ми віримо в Бога, в Сина Божого Ісуса Христа, що маємо ту віру, яку Христос нам передав. 
<p>Стараймося цю нашу віру пізнавати, щоб могти передавати наступним поколінням Добру Новину, яку явив нам Христос, цю віру, яку досвідчили апостоли й передали іншим учням, а ті – іншим поколінням. <b>Маємо нашу віру знати, щоб її у чистоті передати іншим!</b>
<p><b>Преосв. Венедикт, єпископ Львівський</b>