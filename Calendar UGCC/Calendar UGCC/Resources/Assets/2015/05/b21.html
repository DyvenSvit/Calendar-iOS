<p><b>Діяння святих апостолів 1:1-12</b><p><i>1</i> Першу книгу я написав, о Теофіле, про все, що Ісус робив та що навчав від початку <i>2</i> аж до дня, коли вознісся, давши Святим Духом накази апостолам, яких собі вибрав.  <i>3</i> Він показував їм себе також у численних доказах живим після своєї муки, з'являючись сорок день їм і розповідаючи про Боже Царство.  <i>4</i> Тоді ж саме, як споживав хліб-сіль із ними, він наказав їм Єрусалиму не кидати, але чекати обітниці Отця, що її ви від мене чули;  <i>5</i> бо Йоан христив водою, ви ж будете хрищені по кількох цих днях Святим Духом. <i>6</i> Отож, зійшовшися, вони питали його: «Господи, чи цього часу знову відбудуєш Ізраїлеві царство?»  <i>7</i> Він відповів їм: «Не ваша справа знати час і пору, що їх Отець призначив у своїй владі.  <i>8</i> Та ви приймете силу Святого Духа, що на вас зійде, і будете моїми свідками в Єрусалимі, у всій Юдеї та Самарії й аж до краю землі.»  <i>9</i> І сказавши це, коли вони дивились, знявся угору, і хмара його взяла з-перед очей їхніх.  <i>10</i> І як вони дивилися пильно на небо, коли він відходив, два мужі стали коло них у білій одежі  <i>11</i> і сказали: «Мужі галилейські! Чого стоїте, дивлячись на небо? Оцей Ісус, який від вас був взятий на небо, так само прийде, як його ви бачили відходячого на небо.» <i>12</i> Тоді вони повернулися в Єрусалим з гори, що зветься Оливною, що близько Єрусалиму – день ходи в суботу.  <p><b>Євангелія від Луки 24:36-53</b><p><i>36</i> Коли ж вони так говорили, сам Ісус став посеред них і до них каже: “Мир вам!” <i>37</i> Вони ж, налякані та повні страху, думали, що духа бачать. <i>38</i> Та він сказав їм: “Чого стривожились? Чого ті сумніви постають у серцях ваших? <i>39</i> Гляньте на мої руки та на мої ноги: це ж я сам. Доторкніться до мене та збагніть, що дух тіла й костей не має, як бачите, що я їх маю.” <i>40</i> Сказавши це, він показав їм руки й ноги. <i>41</i> А як вони з радощів не йняли йому ще віри й чудувались, він сказав: “Чи маєте ви тут що їсти?” <i>42</i> Вони подали йому кусень печеної риби. <i>43</i> Він узяв його й спожив перед ними. <i>44</i> Потім Ісус до них промовив: “Це власне ті слова, що я, бувши ще з вами, сказав вам: Треба, щоб сповнилось усе написане про мене в законі Мойсея, в пророків та у псалмах.” <i>45</i> Тоді відкрив їм розум, щоб вони розуміли Писання, <i>46</i> і до них мовив: “Так написано, що треба було, щоб Христос страждав і третього дня воскрес із мертвих, <i>47</i> і щоб у його ім'я проповідувалось покаяння на відпущення гріхів усім народам, почавши від Єрусалиму. <i>48</i> Ви – свідки того (всього). <i>49</i> Я вам пошлю те, що мій Отець обіцяв був. Сидіть у місті, аж поки не одягнетеся силою з висоти.” <i>50</i> І він вивів їх аж до Витанії і, знявши руки свої, благословив їх. <i>51</i> А як він благословляв їх, віддалився від них і почав возноситись на небо. <i>52</i> Вони ж, поклонившися йому, повернулися з радістю великою в Єрусалим, <i>53</i> і перебували ввесь час у храмі, славлячи та хвалячи Бога. <p><b>Перше послання апостола Йоана 1:1-7</b><p><i>1</i> Що було споконвіку, що ми чули, що бачили нашими очима, що оглядали і чого руки наші доторкалися, про Слово життя, –  <i>2</i> а життя об'явилось, і ми бачили й свідчимо й звістуємо вам життя вічне, що в Отця перебувало й нам явилося, –  <i>3</i> що ми бачили й чули, звістуємо й вам, щоб і ви мали спільність із нами. А наша спільність – з Отцем і з його Сином Ісусом Христом. <i>4</i> І це ми вам пишемо, щоб наша радість була повна. <i>5</i> А ось та звістка, що ми від нього чули й звістуємо вам: Бог – світло, й ніякої у ньому темряви немає.  <i>6</i> Коли ми кажемо, що маємо з ним спільність, а ходимо в темряві, то ми говоримо неправду й не чинимо правди. <i>7</i> А коли ходимо у світлі, як він сам – у світлі, ми маємо спільність один з одним, і кров Ісуса Христа, його Сина, нас очищує від усякого гріха. <p><b>Євангелія від Йоана 19:25-27;21:24-25</b><p><i>25</i> А при хресті Ісусовім стояли його мати, сестра його матері, Марія Клеопова та Марія Магдалина. <i>26</i> Бачивши Ісус матір і біля неї учня, що стояв, – а його ж любив він, – мовить до матері: «Жінко, ось син твій.» <i>27</i> А тоді й до учня мовить: «Ось матір твоя.» І від тієї хвилі учень узяв її до себе. <i>24</i> Це той учень, який оте свідчить і який оте написав, і знаємо, що його свідчення – правдиве. <i>25</i> Є багато ще й іншого, що сподіяв Ісус, – та якби оте все поодинці записати, то, гадаю, і самий світ не змістив би написаних книг. Амінь.
<p>* * *
<p><b>Лк. 24, 36-53. «А як Він благословляв їх, віддалився від них і почав возноситись на небо».</b>
<p>Вдивляючись в особу Ісуса Христа, розуміємо, що Він, незважаючи на те, що є Другою Особою Божою, як Людина жив у часі, мав своє народження, розвивався, проповідував, пройшов Хресну дорогу, страждав, воскрес і вознісся.
<p>Так само й кожному з нас Бог дав різні етапи життя, обставини, послав нам тих чи інших ближніх. Уміймо цих людей і ці обставини цінувати, бачити за ними не випадковість. Через конкретну ситуацію Господь вказує нашу місію в цьому житті, показує, чого Він від нас очікує. 
<p>Ісус показав своїм життям, що навіть Він мав місію та беззастережно слухався волі Отця. <b>Так і кожен з нас має окреслену місію, яку слід пізнавати й виконувати. Стараймося цю місію, яку передбачив для нас Господь, виконати якнайкраще!</b>
<p><b>Преосв. Венедикт, єпископ Львівський</b>