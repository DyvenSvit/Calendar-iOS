<p><b>Діяння святих апостолів 25:13-19</b><p><i>13</i> Минуло кілька днів, і цар Агриппа з Вернікою прийшли в Кесарію вітати Феста. <i>14</i> А що вони пробули там чимало днів, Фест виклав цареві справу Павла: «Є тут -сказав він - один чоловік, якого Фелікс лишив в'язнем. <i>15</i> На нього, як я був в Єрусалимі, первосвященики й старші юдейські зробили скаргу, домагаючись його засуду. <i>16</i> Я відповів їм, що римляни не мають звичаю когось видавати, поки обвинувачений не матимете обвинуватців перед собою і можливости оборонятися від обвинувачення. <i>17</i> Отож, вони прийшли сюди зо мною, а я без жадної проволоки, на другий же день, сівши на судилище. звелів привести того чоловіка. <i>18</i> Обвинуватці, що виступили проти нього, нічим не оскаржили його щодо того, в чому я підозрівав зло. <i>19</i> Вони ж з ним мали якісь суперечки про їхнє власне суєвір'я та про якогось Ісуса померлого, - а Павло казав, що він живе. <p><b>Євангелія від Йоана 16:23-33</b><p><i>23</i> І того дня ви не будете питати мене нічого. Істинно, істинно кажу вам: Чого б ви тільки попросили в Отця, - він дасть вам у моє ім'я. <i>24</i> В ім'я моє досі ви не просили нічого. Просіте ж - і ви одержите, щоб радощів ваших було вщерть. <i>25</i> Оповідав я вам про те притчами. Надходить година, коли вже і притчами не промовлятиму до вас, лише - одверто про Отця звістую вам. <i>26</i> Ось того дня проситимете ви в моє ім'я, - і я вже не кажу, що за вас Отця буду благати: <i>27</i> Отець бо й сам любить вас, бо ви мене полюбили і повірили, що я від Бога вийшов. <i>28</i> Я вийшов від Отця і прийшов на світ - і знову полишаю світ і до Отця повертаюсь.» <i>29</i> Мовлять до нього учні: «Ось заговорив ти одверто, і ніякої не оповідаєш притчі. <i>30</i> І спізнали ми тепер, що ти всевідущий, тож не потрібно тобі, щоб хтось тебе запитував. Ось тим і віруємо, що від Бога єси вийшов.» <i>31</i> Відповів їм Ісус: «Віруєте нині? <i>32</i> Ось надходить година - і тепер вона, - коли то ви розсієтеся кожен у свій бік, а мене самого полишите. Та я не сам, бо зо мною - Отець. <i>33</i> Сказав я вам це, щоб ви мали в мені мир. У світі страждатимете. Та бадьортеся! Я бо подолав світ.»