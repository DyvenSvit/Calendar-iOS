<p><b>Діяння святих апостолів 21:8-14</b><p><i>8</i> На другий день ми далі вибралися у дорогу і, прибувши в Кесарію, увійшли в дім Филипа євангелиста, одного з сімох, і зосталися в нього. <i>9</i> Було ж у нього четверо дочок-дівчат, які пророкували. <i>10</i> І коли ми більше днів перебули, якийсь пророк, Агав на ім'я, прибув з Юдеї. <i>11</i> Він прийшов до нас і, взявши пояс Павла, зв'язав собі руки й ноги та й мовив: «Святий Дух каже це: Отак юдеї зв'яжуть В Єрусалимі того чоловіка, що йому належить цей пояс, і видадуть в руки поган.» <i>12</i> Коли ми це почули, заходилися просити, ми й тамошні, щоб він не йшов до Єрусалиму. <i>13</i> Тоді Павло озвався: «Що ви робите, плачучи і надриваючи моє серце? Таж я готовий не тільки бути зв'язаний, але й життя своє покласти в Єрусалимі за ім'я Господа Ісуса.» <i>14</i> Коли ж годі було його переконати, ми погодилися, кажучи: «Нехай буде воля Господня.» <p><b>Євангелія від Йоана 14:27-15:7</b><p><i>27</i> Мир залишаю вам, мій мир даю вам; не так, як світ дає, даю вам його. Хай не тривожиться серце ваше, і не страхається! <i>28</i> Ви бо чули, що сказав я вам: Відходжу і до вас повернуся. Коли б ви мене любили, то зраділи б, що я до Отця йду: Отець бо більший, ніж я. <i>29</i> Нині сказав я вам те, – перед тим, як воно настане, – щоб, коли настане, – увірували ви. <i>30</i> Небагато говоритиму вже з вами, надходить бо князь світу цього. Щоправда, у мені не має він нічого. <i>31</i> Але щоб світ знав, що я Отця люблю, то так, як Отець мені заповідав, я і чиню. Уставайте ж, ідімо звідси!» <i>1</i> «Я – виноградина правдива, а мій Отець – виноградар. <i>2</i> Кожну в мені гілку, яка не приносить плоду, відрізує він. А кожну, яка вроджує плід, він очищує, аби ще більше плоду давала. <i>3</i> Уже і ви чисті -, словом, яким промовляв я до вас. <i>4</i> У мені перебувайте – а я у вас! Як неспроможна гілка сама з себе плоду принести, якщо не перебуватиме вона на виноградині, ось так і ви, якщо не перебуватимете в мені. <i>5</i> Я виноградина, ви – гілки. Хто перебуває в мені, а я в ньому, – той плід приносить щедро. Без мене ж ви нічого чинити не можете. <i>6</i> Якщо хтось у мені не перебуває, той, мов гілка, буде викинутий геть і всохне; їх бо збирають, кидають у вогонь, – і вони згоряють! <i>7</i> Коли ж ви в мені перебуватимете, і мої слова в вас перебуватимуть, – просіте тоді, чого лиш забажаєте, і воно здійсниться для вас.
<p>* * *
<p><b>Йо. 14, 27 – 15,7. «Я – Виноградина, ви – гілки. Хто перебуває в мені, а я в ньому, – той плід приносить щедро».</b>
<p>Сучасний світ пропонує багато різних вказівок, курсів, книг і правил, як людина має поводитись у різноманітних ситуаціях, з різними людьми, реагувати на ті чи інші події. 
<p>Однак кожна ситуація в нашому житті неповторна й наповнена подіями та відчуттями, яких ніколи не було і які ніколи не повторяться. Ми нічого не можемо до кінця передбачити, а тим більше досконало підготуватись. Часто виникають такі обставини, коли не знаємо, як реагувати. 
<p>У цьому Євангелії Господь говорить нам, що Він є Виноградина, а ми – виноградні гілки. Якщо ми живемо в Христі, з’єднані з Богом, то можемо приносити добрі плоди, куди б Творець нас не поставив. Коли ми з Господом, то немає страху, які б обставини чи люди не були навколо нас. Господь завжди дасть розуміння, як маємо поводитися. <b>Саме це буття в Бозі дає нам певність перебувати в мирі та спокої в будь-яких обставинах, перед будь-якими людьми, серед будь-яких подій! </b>
<p><b>Преосв. Венедикт, єпископ Львівський</b>