<p><b>Діяння святих апостолів 13:13-24</b><p><i>13</i> А з Пафосу ті, що були з Павлом, пустилися на море й прибули в Пергу Памфілійську, але Йоан, відлучившися від них, повернувся в Єрусалим. <i>14</i> Вони ж, пройшовши поза Пергію, прийшли в Антіохію Пісідійську і дня суботнього ввійшли до синагоги й посідали. <i>15</i> А по прочитанні закону та пророків наставники синагоги послали їм сказати: «Мужі брати, як маєте якесь слово втіхи для народу, скажіте.» <i>16</i> Встав тоді Павло і, давши знак рукою, мовив: «Мужі ізраїльські й ви, що боїтеся Бога, слухайте!  <i>17</i> Бог цього народу, Ізраїля, вибрав наших батьків і підняв угору цей народ, під час його побуту в Єгипетській землі, і потужньою рукою вивів їх із неї. <i>18</i> І сорок років годував у пустині; <i>19</i> вигубивши ж сім народів у землі Ханаанській, дав їм у спадщину їхню землю, <i>20</i> майже по чотириста п'ятдесятьох роках. А після цього дав їм суддів аж до пророка Самуїла.  <i>21</i> Потім вони домагалися царя, і Бог дав їм Саула, сина Кіша, мужа з покоління Веніямина: сорок років. <i>22</i> Та (Бог), відкинувши його, настановив їм царем Давида, якому так засвідчив: Я знайшов Давида, сина Єссея, чоловіка мені до серця, що виконає всю мою волю. <i>23</i> З його потомства, згідно з обітницею, Бог воздвиг Ізраїлеві Спасителя Ісуса, <i>24</i> під час коли Йоан перед його приходом проповідував усьому ізраїльському народові хрищення покаяння. <p><b>Євангелія від Йоана 6:5-14</b><p><i>5</i> Підвівши ж очі й побачивши, що сила людей іде до нього, каже до Филипа:«Де хліба нам купити, щоб оцим дати їсти?» <i>6</i> Мовив же так, іспитуючи його, знав бо сам, що має робити. <i>7</i> Озвався ж до нього Филип: «Хліба й за двісті динаріїв не вистачило б, аби кожному з них хоч трохи припало.» <i>8</i> Але говорить до нього один з учнів, Андрій, брат Симона Петра: <i>9</i> «Є тут один хлопчина; він має п'ять ячмінних хлібів ще й дві риби. Та що це на таку многоту!» <i>10</i> І мовив Ісус: «Веліте людям сісти.» Було ж багато трави на тому місці. Отож посідали чоловіки - числом тисяч із п'ять. <i>11</i> І взяв Ісус хліби й, воздавши хвалу, розподілив серед тих, що сиділи; так само й риби: скільки хотіли. <i>12</i> Коли ж вони наситилися, то мовив до своїх учнів: «Зберіть кавалки, що позоставалися, щоб нічого не пропало.» <i>13</i> Отож зібрали - і наповнили дванадцять кошів куснями ячмінного хліба, які залишилися були в тих, що їли. <i>14</i> Люди ж, побачивши чудо, яке сподіяв Ісус, заговорили: «Це справді той пророк, що має прийти у світ.» <p><b>Діяння святих апостолів 12:1-11</b><p><i>1</i> Під ту пору цар Ірод підняв руку, щоб гнобити деяких із Церкви. <i>2</i> Він стяв мечем Якова, Йоанового брата. <i>3</i> Побачивши, що це подобалося юдеям, він звелів, крім того, ще й Петра схопити; а були дні Опрісноків. <i>4</i> Схопивши його, він посадив його у в'язницю і передав чотирьом чвіркам вояків, щоб стерегли його, бажаючи вивести його перед народ по Пасці. <i>5</i> Отож, Петра стерегли у в'язниці, а Церква молилася горливо Богові за нього. <i>6</i> Коли ж Ірод намірявся вивести його, Петро, закутий двома ланцюгами, спав тієї ночі, між двома вояками, а сторожі при дверях стерегли в'язницю. <i>7</i> Нараз з'явився ангел Господній, і у в'язниці засяяло світло. Він, вдаривши Петра по боці, збудив його, кажучи: «Вставай чимскорше!» І ланцюги впали з рук у нього. <i>8</i> Далі сказав до нього ангел: «Підпережися і надінь свої сандалі.» (Петро) зробив так. Знову сказав до нього: «Накинь на себе плащ і йди за мною.» <i>9</i> Вийшов Петро й ішов за ним; не знав він, чи це правда, що робив ангел; він думав, що видіння бачить. <i>10</i> Минули вони першу варту і другу, і прийшли до залізної брами, що веде в місто; вона сама собою їм відчинилась. Вийшли вони та пройшли одну вулицю, й ангел нараз відступив від нього. <i>11</i> Тоді Петро, опритомнівши, мовив: «Тепер я справді знаю, що Господь послав ангела свого і вирвав мене з руки Ірода й від усього, чого очікував юдейський народ.» <p><b>Євангелія від Луки 5:1-11</b><p><i>1</i> Одного разу, коли народ юрмився коло нього, щоб почути слово Боже, і він стояв біля Генезаретського озера, <i>2</i> побачив два човни, що стояли край озера; рибалки вийшли з них і полоскали сіті. <i>3</i> Він увійшов в один з човнів, що належав Симонові, і попросив його відплисти трохи від землі, а сам, сівши, з човна почав народ учити. <i>4</i> Коли він перестав говорити, сказав до Симона: “Відчали на глибінь та й закиньте ваші сіті на ловитву.” <i>5</i> Озвався Симон і каже: “Наставнику, всю ніч трудились ми й нічого не піймали, але на твоє слово закину сіті.” <i>6</i> Так вони й зробили, і піймали велику силу риби, і їхні сіті почали рватися. <i>7</i> Тоді вони кивнули до своїх товаришів, що були в другім човні, щоб ті прийшли й допомогли їм. Прийшли вони й наповнили обидва човни, аж почали потопати. <i>8</i> Побачивши це Симон Петро, припав до колін Ісуса й каже: “Іди від мене, Господи, бо я грішна людина.” <i>9</i> Жах бо великий огорнув його й усіх, що були з ним, із-за риб, що їх піймали; <i>10</i> також і Якова та Йоана, синів Заведея, які були спільниками Симона. Ісус же промовив до Симона: “Не бійся! Віднині людей будеш ловити.” <i>11</i> І витягши човна на берег, кинули все й пішли слідом за ним.