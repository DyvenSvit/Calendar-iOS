<p><b>Діяння святих апостолів 2:1-11</b><p><i>1</i> А як настав день П'ятидесятниці, всі вони були вкупі на тім самім місці. <i>2</i> Аж ось роздався зненацька з неба шум, неначе подув буйного вітру, і сповнив увесь дім, де вони сиділи. <i>3</i> І з'явились їм поділені язики, мов вогонь, і осів на кожному з них. <i>4</i> Усі вони сповнились Святим Духом і почали говорити іншими мовами, як Дух давав їм промовляти. <i>5</i> А перебували в Єрусалимі між юдеями побожні люди з усіх народів, що під небом. <i>6</i> І як зчинився той шум, зійшлась велика юрба і хвилювалася, бо кожний чув, як вони говорили його мовою. <i>7</i> Здивовані й остовпілі, вони один до одного казали: «Хіба не галилеяни всі оці, що розмовляють?  <i>8</i> Як же воно, що кожний з нас чує нашу рідну мову: <i>9</i> партяни, мідяни, еламії, і мешканці Месопотамії, Юдеї і Каппадокії, Понту й Азії, <i>10</i> Фригії і Памфілії, Єгипту й околиць Лівії, що біля Кирени, римляни, що тут перебувають, <i>11</i> юдеї і прозеліти, крітяни й араби – ми чуємо їх, як вони нашими мовами проголошують величні діла Божі?» <p><b>Євангелія від Йоана 7:37-52;8:12</b><p><i>37</i> Останнього ж великого дня свята стояв Ісус і закликав на ввесь голос: «Коли спраглий хтось, нехай прийде до мене і п'є! <i>38</i> Хто вірує в мене, як Писання каже, то ріки води живої з нутра його потечуть!» <i>39</i> Так він про Духа казав, що його мали прийняти ті, які увірували в нього. Не прийшов був ще Дух Святий, бо Ісус не був ще прославлений. <i>40</i> Численні ж з народу, вчувши ті слова, казали: «Він дійсно пророк.» <i>41</i> Інші ж: «Він – Христос.» Ще інші: «Чи з Галилеї Христос прийде? <i>42</i> Хіба в Писанні не сказано, ще з роду Давидового Христос прийде, з села Вифлеєму, звідки був Давид?» <i>43</i> І роздор виник із-за нього серед народу. <i>44</i> Бажали і схопити його деякі, та ніхто не наклав рук на нього. <i>45</i> Повернулись, отже, слуги до первосвящеників та фарисеїв, а ті питають їх: «Чому не привели його?» <i>46</i> Слуги ж відказують: «Ніколи чоловік не говорив так, як цей чоловік говорить.» <i>47</i> Фарисеї ж: «Чи й не ви дали себе звести? <i>48</i> Невже хтось із старшини або фарисеїв увірував у нього? <i>49</i> Та проклятий той народ, що закону не знає!» <i>50</i> Але озвавсь до них Никодим, що приходив до нього вночі, а був же один з них: <i>51</i> «Чи дозволяє наш закон засуджувати чоловіка, не вислухавши його спершу та й не довідавшися, що він робить?»  <i>52</i> Ті ж йому: «Чи і ти з Галилеї? Розвідайся, то й побачиш: з Галилеї пророк не приходить.» <i>12</i> І ще промовляв до них Ісус, і так їм казав: «Я – світло світу. Хто йде за мною, не блукатиме у темряві, а матиме світло життя.»
<p>* * *
<p><b>Йо. 7, 37-52; 8, 12. «Хто вірує в мене, як Писання каже, то ріки води живої з нутра його потечуть!»</b>
<p>Наша віра дає нам сопричастя з Богом. І все те, чим володіє Господь, починаємо мати й ми – як діти свого Батька. Незважаючи на те, що кожен з нас у певних обставинах життя стикається зі своєю обмеженістю і слабкістю, може навіть впадати у відчай чи сумніви, Бог залишається незмінним і завжди переймається нашими проблемами. 
<p>Коли наближаємося до Господа, то багато неможливих для здійснення речей, стають можливими. І тоді відчуваємо щодо себе знамениті слова апостола Павла: «Все можу в Тому, хто укріплює мене». Головне – не переставати уповати на Нього, мати за свою кріпость і опору тільки Його.
<p>Святкуємо Зіслання Святого Духа, бо апостоли почали діяли не своєю силою, а Божою, оскільки Дух Святий сповнив їх. Діяти Божою силою може кожен, хто отримав таїнства Хрещення і Миропомазання, через які ми, смертні люди, стаємо здатними до великих речей. Це свято пригадує нам і наголошує, що людина здатна здійснювати величні вчинки, коли дозволяє Господеві, Святому Духові діяти в собі. <b>Це свято торжества, перемоги великої сили Божої, яка може виявитися лише тоді, коли ми цього забажаємо, коли ми цього спраглі; і Дух Святий, так само, як зійшов тоді на апостолів, сходить і скріплює кожного з нас у кожній миті нашого життя.</b>
<p><b>Преосв. Венедикт, єпископ Львівський</b>