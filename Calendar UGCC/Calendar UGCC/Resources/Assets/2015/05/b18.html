<p><b>Діяння святих апостолів 17:1-15</b><p><i>1</i> Перейшовши через Амфіполь та Аполлонію, прийшли в Солунь, де була юдейська синагога.  <i>2</i> За своїм звичаєм, Павло ввійшов до них і змагався з ними три суботи про Писання, <i>3</i> вияснюючи і доводячи, що Христові треба було страждати й воскреснути з мертвих та що цей власне є Христос, – той Ісус, якого я вам звіщаю. <i>4</i> І деякі з них дали себе переконати і пристали до Павла та Сили, – а й велике число богобоязливих греків і жінок знатних чимало. <i>5</i> Але заздрісні юдеї назбирали з майдану якихось негідників, збили докупи натовп і заходилися підбурювати місто. Ставши перед домівкою Ясона, шукали їх, щоб вивести до народу. <i>6</i> А не знайшовши їх, поволокли Ясона й деяких братів до наставників міста, гукаючи: «Ось вони – ті, що підбурили ввесь світ і прийшли аж сюди. <i>7</i> Ясон прийняв їх до себе. Усі вони йдуть проти кесаревих наказів, говорячи, що є інший цар – Ісус.»  <i>8</i> Так збунтували народ та начальників, які це слухали. <i>9</i> Взявши ж від Ясона й інших запоруку, вони їх відпустили. <i>10</i> Брати негайно вислали вночі Павла та Силу у Верію, а ці, прибувши туди, пішли в синагогу юдеїв. <i>11</i> Ці були благородніші від солунян: вони прийняли слово з повним запалом, щодня досліджували Писання, чи так воно є.  <i>12</i> Багато ж із них увірували, – і жінок поважних грецьких та й чоловіків чимало. <i>13</i> Якже довідались юдеї із Солуня, що Павло звіщає слово Боже й у Верії, прийшли й туди підбурювати і бунтувати народ. <i>14</i> Тоді брати негайно відпустили Павла, щоб ішов аж до моря, а Сила й Тимотей зостались там.  <i>15</i> Ті ж, що проводжали Павла, провели його аж до Атен і повернулись, одержавши наказ для Сили й Тимотея, щоб прийти до нього якнайшвидше. <p><b>Євангелія від Йоана 11:47-57</b><p><i>47</i> Зібрали тоді первосвященики та фарисеї раду й заговорили: «Що робити нам? Силу чудес отой чоловік робить! <i>48</i> Якщо залишимо його так, то всі увірують у нього, тож нагрянуть римляни, місто наше знищать та й народ наш!» <i>49</i> Один же з них, Каяфа, що був первосвященик того року, мовив до них: «Нічого ви не розумієте, <i>50</i> то й не здогадаєтеся, що ліпше вам буде, коли один чоловік за народ помре, а не ввесь люд загине.» <i>51</i> Сказав же він так не від себе самого, але, бувши первосвящеником того року пророкував, що Ісус мав умерти за народ; <i>52</i> і не тільки за народ, але й за те, щоб зібрати в одне розкидані діти Божі. <i>53</i> Від того, отже, дня ухвалили вони його вбити. <i>54</i> Тому не ходив уже Ісус більше відкрито серед юдеїв, а подався звідти в околицю неподалеку пустині, у місто, зване Ефраїм, і перебував там з учнями своїми. <i>55</i> А надходила юдейська Пасха, і багато людей з країни прибуло перед Пасхою до Єрусалиму, щоб очиститися. <i>56</i> Вони отже шукали Ісуса і, стоявши у храмі, говорили між собою: «Як вам здається? Хіба не прийде він на свято?»  <i>57</i> Первосвященики ж і фарисеї повеліли, що коли хто знатиме, де він, то має виказати, щоб його схопити.
<p>* * *
<p><b>Йо. 11, 47-57. «Від того, отже, дня ухвалили вони Його вбити».</b>
<p>В цьому євангельському читанні чуємо пересторогу: слід усвідомлювати, які рішення приймаємо. Часто трапляється, що той чи інший вибір коштує нам значних зусиль, багато часу і старань. Але якщо цей вибір буде в самому початку неправильним, то всі сили, які ми покладемо, щоб цей вибір реалізувати, витратимо намарно. 
<p>Перегляньмо своє життя. Які бажання ми в собі носимо, які наміри? Будьмо певні, що навіть найменший намір може з часом стати вчинком. Так було і з бажанням убити Христа, яке не відразу, але з часом реалізували ті, хто його в собі мав.
<p>Так само й ми: якщо носимо в собі добрі бажання та наміри, то здійснюємо їх, а якщо носимо злі, то з часом і вони стають реальністю. Знаємо: коли злодій хоче вкрасти, він завжди знайде нагоду це зробити. Тому придивляймося, які бажання носимо. <b>Плекаймо в собі великі, гарні, поважні, Божі бажання – і тоді вони обов’язково втіляться в нашому житті.</b>
<p><b>Преосв. Венедикт, єпископ Львівський</b>