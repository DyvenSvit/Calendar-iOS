<p><b> Послання апостола Павла до Євреїв 1:1-12</b><p><i>1</i> Багаторазово й багатьма способами Бог говорив колись до батьків наших через пророків.  <i>2</i> За останніх же оцих днів він говорив до нас через Сина, якого зробив спадкоємцем усього і яким створив віки. <i>3</i> Він – відблиск його слави, образ його істоти, – підтримуючи все своїм могутнім словом, здійснив очищення гріхів і возсів праворуч величі на вишині, <i>4</i> ставши від ангелів стільки вищим, оскільки успадкував визначніше від них ім'я. <i>5</i> Кому бо з ангелів він коли мовив: «Син мій єси, я сьогодні породив тебе?» І ще: «Я буду йому за Отця, а він буде мені за Сина?» <i>6</i> Коли ж знов уводив Первородного у світ, то каже: «Нехай поклоняться йому всі ангели Божі.» <i>7</i> А щодо ангелів мовить: «Той, хто вітри своїми вісниками вчиняє, а полум'я вогненне – слугами своїми.» <i>8</i> А до Сина: «Престол твій, Боже, віковічний, і берло правоти – берло твого царства. <i>9</i> Ти полюбив справедливість і зненавидів беззаконність, тому помазав тебе, Боже, Бог твій єлеєм радости понад твоїх співучасників.» <i>10</i> І: «Ти, Господи, напочатку заснував землю і небеса – діло рук твоїх. <i>11</i> Вони загинуть, ти ж перебуваєш; усі, мов одежа, постаріються. <i>12</i> Ти їх, неначе одежину, згорнеш і, немов одежа, вони зміняться. Ти ж – той самий, і літа твої не скінчаться.» <p><b> Євангелія від Луки 2:1-20</b><p><i>1</i> Тими днями вийшов наказ від кесаря Августа переписати всю землю. <i>2</i> Перепис цей, перший, відбувся, коли Сирією правив Киріній. <i>3</i> І йшли всі записатися, – кожний у своє місто. <i>4</i> Пішов також і Йосиф з Галилеї, з міста Назарету в Юдею, в місто Давида, що зветься Вифлеєм, бо він походив з дому й роду Давида, <i>5</i> щоб записатися з Марією, зарученою своєю, що була вагітна. <i>6</i> І от коли вони були там, настав їй час родити, <i>7</i> і вона породила свого сина первородного, сповила його та поклала в ясла, бо не було їм місця в заїзді. <i>8</i> Були ж у тій стороні пастухи, що перебували в чистім полі та вночі стояли на сторожі коло своїх отар. <i>9</i> Аж ось ангел Господній їм з'явився і слава Господня їх осіяла й великий страх огорнув їх. <i>10</i> Ангел же сказав їм: “Не бійтесь, бо я звіщаю вам велику радість, що буде радістю всього народу: <i>11</i> Сьогодні народився вам у місті Давидовім Спаситель, він же Христос Господь. <i>12</i> І ось вам знак: Ви знайдете дитя сповите, що лежатиме в яслах.” <i>13</i> І вмить пристала до ангела велика сила небесного війська, що хвалила Бога й промовляла: <i>14</i> “Слава на висотах Богу й на землі мир людям його вподобання.” <i>15</i> І коли ангели знялись від них на небо, пастухи один до одного заговорили: “Ходім лишень до Вифлеєму та подивімся на ту подію, що Господь об'явив нам.” <i>16</i> І пішли вони притьмом і знайшли Марію, Йосифа й дитятко, що лежало в яслах. <i>17</i> Побачивши його, вони розповіли, що їм було сказано про це хлоп'ятко; <i>18</i> і всі, хто чув їх, дивувались тому, що пастухи їм оповідали. <i>19</i> Марія ж пильно зберігала все це, роздумуючи в своїм серці. <i>20</i> А пастухи повернулися, прославляючи й хвалячи Бога за все, що чули й бачили, так, як їм було сказано. 
<p>* * *
<p><b><i>«Нехай поклоняться йому всі ангели Божі»</i></b>
<p>Навчи нас славити Тебе, Боже, всім серцем, разом з ангелами Твоїми. Нехай наша віра нині відновиться, нехай засіяє з новою силою!
Ми очікуємо Твого народження і прагнемо, щоб Ти жив у наших серцях!
Христе! Ти – Могутній Бог! Підніми нас до гідного прийняття Твого приходу, просимо Тебе, Царю!
<p><b><i>І коли ангели знялись від них на небо, пастухи один до одного заговорили: “Ходім лишень до Вифлеєму та подивімся на ту подію, що Господь об'явив нам”.</i></b>
<p>Зішли й до нас, Господи, Твоїх ангелів, які б принесли нашим серцям цю добру звістку. Щоб ми сповнилися непереборного бажання бачити Тебе й Тебе прославляти!
<p><b>Ісусе, нині багато знедолених є у Різдво самотніми, але ще більше є справді самотніх – тих, котрі святкуючи Твій прихід, Тебе не пізнали, Тебе не побачили!</b> 
<p><b>Прошу Тебе сьогодні про одних і других, бо всі ми часом буваємо одними і другими: приведи нас до розуміння Твоєї правди й радості Твого Воплочення! Тоді вже ніколи не будемо самотніми й ніколи не зазнаємо страху! Амінь.</b>
<p><i>Уляна Журавчак</i>