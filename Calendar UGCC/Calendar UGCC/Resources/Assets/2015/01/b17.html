<p><b> Перше послання апостола Павла до Тимотея 3:14-4:5</b><p><i>14</i> Пишу тобі це, надіючися, що незабаром прийду до тебе. <i>15</i> Коли ж загаюся, то щоб ти знав, як слід поводитися в домі Божім, яким є Церква Бога живого, стовп та основа правди. <i>16</i> А то річ певна, що тайна побожности – велика: Христос явився у тілі, засвідчений у Дусі, показався ангелам, проповідуваний поганам, увіруваний у світі, вознісся у славі. <i>1</i> Дух виразно каже, що за останніх часів деякі відступлять від віри і пристануть до духів обманних і навчань бісівських; <i>2</i> зведені лицемірними брехунами з таврованим сумлінням, <i>3</i> вони заборонятимуть одружуватися і волітимуть стримуватись від страв, що їх Бог створив для вірних і для тих, які спізнали правду, щоб їх споживати з подякою. <i>4</i> Бо всяке Боже створіння -добре, і не слід нічого відкидати, коли його з подякою приймати, <i>5</i> бо воно освячується словом Божим і молитвою. <p><b> Євангелія від Матея 3:1-11</b><p><i>1</i> Того часу з'явивсь Йоан Христитель і проповідував у пустині Юдейській. <i>2</i> Він говорив: “Покайтесь, бо наблизилося Небесне Царство.” <i>3</i> Це ж той, що про нього говорив пророк Ісая: “Голос вопіющого в пустині: Приготуйте Господню дорогу, вирівняйте стежки його.” <i>4</i> А той Йоан мав одежу з верблюжого волосу й пояс ремінний на крижах у себе; їжа ж його була  – сарана й мед дикий. <i>5</i> Тоді виходили до нього Єрусалим і вся Юдея, і вся околиця йорданська <i>6</i> і приймали хрищення від нього в річці Йордані, сповідаючись у своїх гріхах. <i>7</i> Побачивши, що сила фарисеїв та садукеїв іде на хрищення до нього, він до них мовив: “Гадюче поріддя! Хто вас навчив тікати від наступаючого гніву? <i>8</i> Принесіть же плід, гідний покаяння, <i>9</i> і не гадайте, що можете самі собі казати: Маємо за батька Авраама. Кажу бо вам, що Бог з цього каміння може розбудити (до життя) дітей Авраама. <i>10</i> Сокира вже при корінні дерев: кожне дерево, що не приносить доброго плоду, зрубають і в вогонь кинуть. <i>11</i> Я вас хрищу водою на покаяння, а той, хто йде за мною, від мене потужніший, і я негідний носити йому взуття. Він вас христитиме Духом Святим і вогнем. 
<p>* * *
<p><b><i>Дуже тонкою видається межа між радісним життям у Божій любові та життям у надмірній гордості від власної "хорошості".</i></b>
<p>Хто заслуговує на Небесне Царство? Той, хто вважає себе гідим цього чи той, хто не втомлюється каятися у своїх гріхах?.. А той, хто все-таки вважає себе грішником - чи може коли-небудь на Землі бути щасливим?
<p>Життя християнина видається неперервним процесом падінь і каяття, поміж якими є короткі чи триваліші періоди радості й миру. Коли довший час вдається "з подякою і молитвою" приймати "всяке Боже створіння" - саме тоді настає це відчуття щастя з Богом.
<p><b>Господи, навчи мене щиро каятися, радіти життям з Тобою та не впадати у надмірну гордість! Амінь.</b>
<p><i>Марта Зозуля</i>