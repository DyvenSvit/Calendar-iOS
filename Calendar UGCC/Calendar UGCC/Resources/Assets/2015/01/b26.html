<p><b> Перше послання апостола Петра 2:21-3:9</b><p><i>21</i> Власне, на це ви покликані, бо й Христос страждав за вас також, лишивши вам приклад, щоб ви йшли його слідами; <i>22</i> той, хто не вчинив гріха, і підступу в його устах не знайшлося, <i>23</i> хто був злословлений, але сам, навпаки, не злословив, хто страждав, та не погрожував, а здався на того, який судить справедливо; <i>24</i> він сам у своїм тілі виніс наші гріхи на дерево, щоб ми, вмерши для гріхів, жили для справедливости, – ми, що його синяками зцілились. <i>25</i> Бо ви блукали, немов вівці, але тепер повернулися до пастиря і наставника душ ваших. <i>1</i> Так само ви, жінки, коріться своїм чоловікам, щоб, навіть якщо деякі й не вірять слову, були поводженням жінок позискані без слова, <i>2</i> коли побачать ваше життя у чистоті й повазі. <i>3</i> Нехай ваша окраса буде не зовнішня – заплітання волосся, накладання золотих обручок чи прибирання в шати, <i>4</i> але в середині людського серця, в нетлінності душі, лагідної та мовчазної: це многоцінне перед Богом. <i>5</i> Бо колись і святі жінки, які надіялися на Бога, себе приоздоблювали, корившися своїм чоловікам,  <i>6</i> як от Сара слухала Авраама, «паном» його звала; ви ж її діти, коли добре чините і не лякаєтеся жадних застрашувань. <i>7</i> Ви, чоловіки, живіть розумно разом з вашими жінками, як з істотами, що від вас слабші, віддаючи їм належну шану як співспадкоємцям благодаті життя, – тим ваші молитви не втрачатимуть на силі. <i>8</i> Нарешті, всі ви будьте однієї думки, співчутливі, братолюбні, милосердні, смиренні. <i>9</i> Не платіть злом за зло чи лайкою за лайку, а, навпаки, благословляйте, бо ви на те покликані, щоб успадкувати благословення.  <p><b> Євангелія від Марка 12:13-17</b><p><i>13</i> Послали до нього декого з фарисеїв та іродіян, щоб його впіймати на слові.  <i>14</i> Прийшли ті й кажуть до нього: &quot;Учителю, знаємо, що ти щиросердий і не зважаєш ні на кого: бо не дивишся на обличчя людей, лише по правді наставляєш на путь Божу. Отож, чи личить давати данину кесареві, чи ні? Давати, чи не давати?&quot;  <i>15</i> Він же, знавши їхнє лукавство, сказав їм: &quot;Чого мене спокушаєте? Принесіть мені динарій, щоб я бачив.&quot;  <i>16</i> Вони й принесли. І каже їм: &quot;Чий це образ і напис?&quot; – &quot;Кесарів&quot;, – ті йому відповідають. <i>17</i> Тоді Ісус промовив до них: &quot;Віддайте кесареві, що кесареве, а Богові – що Боже.&quot; І вони дивувались йому. 
<p>* * *
<p><b><i>«Послали до Нього декого з фарисеїв та іродіян, щоб Його впіймати на слові».</i></b>
<p>Можемо пригадати собі досвід будь-якого гріха в житті кожного з нас. Коли робимо певний проступок, то в той момент завжди знаходимо собі виправдання. Достоєвський писав, що коли для людини не існує Бога, то вона з усього може себе виправдати. Бачимо, що в сучасному світі люди можуть виправдати будь-які ідеології, багато з них вже існувало чи існують, багато ще повстає. Бо ж коли для людини немає Бога, то вона може все виправдати, все собі дозволити.
<p>Фарисеї та іродіяни з цієї ж причини хотіли піймати Ісуса Христа на слові, щоб якусь обмовку чи недолік припасувати на підтвердження своєї ідеології. Знаємо добре, що, аби себе виправдати, завжди можна знайти якісь фрази, вирвані з контексту, навіть у свого опонента.
<p><b>Тому вдивляймося в наше життя: що ми шукаємо? Чи ідеології, яка виправдовувала б наше життя, чи шукаємо понад усе Бога і Його святої волі? </b>
<p><b>Преосв. Венедикт, єпископ Львівський</b>