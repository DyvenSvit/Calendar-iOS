<p><b> Послання апостола Якова 1:19-27</b><p><i>19</i> Знайте, мої улюблені брати: хай кожен буде скорий до слухання, повільний до говорення, непоквапний до гніву, <i>20</i> бо гнів людини не чинить справедливости Божої. <i>21</i> Тому, відкинувши всякий бруд та останок злоби, прийміть з покірністю посаджене слово, що може спасти ваші душі. <i>22</i> Будьте виконавцями слова, а не лише слухачами, самі себе обманюючи. <i>23</i> Бо хто лише слухає слово, але його не чинить, той подібний до чоловіка, що розглядає у дзеркалі обличчя, яке має від природи: <i>24</i> ледве поглянув на самого себе, відійшов і зараз же забув, який він. <i>25</i> Хто ж пильно заглядає в досконалий закон свободи й у ньому перебуває, – не як слухач-забудько, а як виконавець діла, – той щасливий у ділі своїм. <i>26</i> Коли хтось уявляє собі, що він побожний, а не стримує язика, лиш обманює своє серце, побожність того марна. <i>27</i> Чиста побожність і безплямна перед Богом і Отцем ось у чому полягає: відвідувати сиріт та вдовиць у їхнім горі і чистим берегти себе від світу.  <p><b> Євангелія від Марка 10:17-27</b><p><i>17</i> Коли він вирушив у дорогу, прибіг один, упав перед ним навколішки й почав його питати: &quot;Учителю благий, що мені робити, щоб успадкувати життя вічне?&quot;  <i>18</i> &quot;Чого називаєш мене благим?&quot; – сказав Ісус до нього. – &quot;Ніхто не благий, окрім одного Бога.  <i>19</i> Заповіді знаєш: Не вбивай, не перелюбствуй, не кради, не свідкуй неправдиво, не кривдь, шануй твого батька та матір.&quot;  <i>20</i> Він же у відповідь мовив до нього: &quot;Учителю, я вже те дотримував змалку.&quot;  <i>21</i> Тоді Ісус, поглянувши на нього, вподобав його і сказав йому: &quot;Одного тобі бракує: піди, продай, що маєш, дай бідним, то й будеш мати скарб на небі. Тоді прийди і, взявши хрест, іди за мною.&quot;  <i>22</i> Той же, зажурений тим словом, відійшов геть засмучений, – мав бо великі багатства. <i>23</i> Тож Ісус, обвівши зором навколо, каже до своїх учнів: &quot;Як тяжко тим, що мають багатства, увійти в Царство Боже!&quot;  <i>24</i> Учні здумілися цими словами. Ісус же знову заговорив до них і каже: &quot;Діти, як тяжко тим, що звірилися на багатства, увійти в Царство Боже!  <i>25</i> Легше верблюдові пройти крізь вушко голки, аніж багатому ввійти в Царство Боже.&quot;  <i>26</i> Здивувалися ті ще більше й один до одного казали: &quot;Хто ж тоді може спастися?&quot;  <i>27</i> Ісус же, поглянувши на них, мовить: &quot;У людей це неможливо, – але не в Бога; у Бога бо все можливо.&quot; 
* * *
<p><b><i>«Піди, продай, що маєш, дай бідним, то й будеш мати скарб на небі».</i></b>
<p>Кожен із нас збирає якісь скарби. Кожен із нас хоче щось здобути: освіту, досвід, квартиру, працю, якісь знання, мудрість. Чому ж Господь каже піти й усе це продати? Що це означає? Відповідь однозначна: не покладатися на те, що маємо!
<p> Що б ми не здобували тут, на землі, воно ніколи не дасть нам такої певності чи стабільності, яку маємо в Бозі. Трапляються життєві ситуації, коли ніщо, що ми здобули, не може нам допомогти в тих чи інших хвилях випробувань. Тому слова Господа «Піди, продай і роздай» означають: не май ні до чого прив’язання, покладися цілковито на Бога у своєму житті. Досягаючи того чи іншого, втрачаючи те чи інше, маючи те чи інше, не маючи нічого, однак повсякчас  умій покладатися на Бога! Знай, що тільки Він є Тим, який дав тобі життя, який у кожну хвилю дбає про тебе більше, ніж про польові лілеї. <b>І що менше будемо покладатися на якісь земні здобутки, людей, то більше будемо жити упованням на Господа, відтак будемо вільнішими, радіснішими й упевненішими на цій землі. </b>
<p><i>† Венедикт</i>