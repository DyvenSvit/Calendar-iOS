<p><b> Послання апостола Павла до Євреїв 11:9-10,17-23,32-40</b><p><i>9</i> Вірою він перебував у обіцяній землі, як у чужій, живучи у наметах з Ісааком та Яковом, спадкоємцями, як і він, тієї самої обітниці. <i>10</i> Бо чекав міста з непохитними основами, якого Бог будівничий і засновник. <i>17</i> Вірою Авраам, поставлений на пробу, приніс у жертву Ісаака; і то єдинородного приніс у жертву сина, він, що обітниці одержав, <i>18</i> до якого було сказано: «Від Ісаака тобі народиться потомство», <i>19</i> думаючи, що Бог має силу і з мертвих воскресити; тому його й одержав назад, як символ. <i>20</i> Вірою Ісаак благословив Якова та Ісава на майбутнє. <i>21</i> Вірою Яків, перед смертю, благословив кожного з синів Йосифа і поклонився, спираючись на кінець палиці своєї. <i>22</i> Вірою Йосиф, вмираючи, згадав про вихід синів Ізраїля і розпорядився про свої кості. <i>23</i> Вірою батьки Мойсея, як він народився, три місяці його ховали, бо бачили красу дитини, і не злякалися царського наказу. <i>32</i> І що ще скажу? Часу не вистане мені, коли заходжуся розповідати про Гедеона, про Варака, про Самсона, про Єфту, про Давида й Самуїла та пророків, <i>33</i> що вірою підбили царства, чинили справедливість, обітниць осягнули, загородили пащі левам, <i>34</i> силу вогню гасили, вістря меча уникали, ставали сильні, бувши недолугі, на війні проявили мужність, наскоки чужинців відбивали. <i>35</i> Жінки діставали назад своїх померлих, які воскресали. Інші загинули в муках, відкинувши визволення, щоб осягнути ліпше воскресіння. <i>36</i> Інші наруг і бичів зазнали та ще й кайданів і в'язниці; <i>37</i> їх каменовано, розрізувано пилою, брано на допити; вони вмирали, мечем забиті; тинялися в овечих та козячих шкурах, збідовані, гноблені, кривджені; <i>38</i> вони, яких світ був невартий, блукали пустинями, горами, печерами та земними вертепами. <i>39</i> І всі вони, дарма що мали добре засвідчення вірою, не одержали обіцяного, <i>40</i> бо Бог зберіг нам щось краще, щоб вони не без нас осягли досконалість. <p><b> Євангелія від Матея 1:1-25</b><p><i>1</i> Родовід Ісуса Христа, сина Давида, сина Авраама. <i>2</i> Авраам був батьком Ісаака, Ісаак  – Якова, Яків  – Юди і братів його.  <i>3</i> Юда був батьком Фареса та Зари від Тамари. Фарес був батьком Есрома, Есром  – Арама, <i>4</i> Арам  – Амінадава, Амінадав  – Наасона, Наасон  – Салмона,  <i>5</i> Салмон  – Вооза від Рахави, Вооз  – Йоведа від Рути, Йовед  – Єссея, <i>6</i> Єссей був батьком царя Давида, Давид  – Соломона від жінки Урії.  <i>7</i> Соломон же був батьком Ровоама, Ровоам  – Авії, Авія  – Асафа, <i>8</i> Асаф  – Йосафата, Йосафат  – Йорама, Йорам  – Озії,  <i>9</i> Озія  – Йоатама, Йоатам  – Ахаза, Ахаз  – Єзекії,  <i>10</i> Єзекія  – Манасії, Манасія  – Амоса, Амос  – Йосії,  <i>11</i> Йосія  – Єхонії і братів його за вавилонсько­го переселення. <i>12</i> А після вавилонського переселення в Єхонії народився Салатіїл, у Салатіїла  – Зоровавел, <i>13</i> у Зоровавела  – Авіюд, в Авіюда  – Еліяким, в Еліякима  – Азор,  <i>14</i> в Азора  – Садок, у Садока  – Ахим, в Ахима  – Еліюд,  <i>15</i> в Еліюда  – Єлеазар, в Єлеазара  – Маттан, у Маттана  – Яків, <i>16</i> у Якова  – Йосиф, чоловік Марії, з якої народився Ісус, що зветься Христос. <i>17</i> Поколінь же всіх було: від Авраама до Давида чотирнадцять, від Давида до вавилонського переселення чотирнадцять і від вавилонського переселення до Христа  – поколінь чотирнадцять. <i>18</i> Народження Ісуса Христа відбулося так: Марія, його мати, була заручена з Йосифом; але, перед тим, як вони зійшлися, виявилося, що вона була вагітна від Святого Духа. <i>19</i> Йосиф, її чоловік, бувши праведний і не бажавши її ославити, хотів тайкома її відпустити.  <i>20</i> І от, коли він це задумав, ангел Господній з'явився йому уві сні й мовив: “Йосифе, сину Давида, не бійсь узяти Марію, твою жінку, бо те, що в ній зачалось, походить від Святого Духа.  <i>21</i> Вона породить сина, і ти даси йому ім'я Ісус, бо він спасе народ свій від гріхів їхніх.” <i>22</i> А сталося все це, щоб здійснилось Господнє слово, сказане пророком: <i>23</i> “Ось, діва матиме в утробі й породить сина, і дадуть йому ім'я Еммануїл, що значить: З нами Бог.” <i>24</i> Прокинувшись від сну, Йосиф зробив, як звелів йому ангел Господній: прийняв свою жінку; <i>25</i> та не спізнав її, аж поки породила сина, і він дав йому ім'я Ісус. 
<p>* * *
<p><b><i>“Ось, діва матиме в утробі й породить сина, і дадуть йому ім'я Еммануїл, що значить: З нами Бог”.</i></b>
<p>Велична подія, адже Сам Господь прийшов у вигляді немовлятка, щоб спасти від гніту гріха, який є направду найбільшим тягарем як цілого людства так і кожної людини зокрема... 
<p>Пророки пророкували про прихід месії, Його чекали та вивчали пророцтва, щоб певно бути готовим Його прийняти… Хоча не прийняли, бо гріх та зашкарублість сердець не дали пізнати Спасителя… Але це було потім… 
<p>Спершу народилося немовлятко, в убогій стаєнці… Його прославляли Ангели і вся тріумфуюча Церква на Небесах, прийшли прославити мудреці та убогі пастушки, котрі пасли овець неподалік.
<p>І ми будемо прославляти Ісуса  колядками та піснями, радіти Його народженню, з надією на спасіння, з вірою та любов’ю  до Христа!
<p><b>Нехай Христос прийде у наші серця, у наші родини та поблагословить Своєю благодаттю!</b>
<p><i>Оля Дідух</i>