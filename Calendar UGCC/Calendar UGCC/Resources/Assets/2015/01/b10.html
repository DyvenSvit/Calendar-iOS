<p><b> Перше послання апостола Павла до Тимотея 6:11-16</b><p><i>11</i> Ти ж, чоловіче Божий, утікай від цього. Шукай праведности, побожности, віри, любови, терпеливости, лагідности. <i>12</i> Змагайся добрим змагом віри, старайся осягнути життя вічне, до якого ти покликаний і за яке був склав гарне визнання віри перед багатьма свідками. <i>13</i> Благаю тебе перед Богом, який усе оживлює, і перед Христом Ісусом, який при Понтійському Пилаті склав добре визнання, <i>14</i> щоб ти зберігав заповідь без плями, без догани – аж до появи Господа нашого Ісуса Христа,  <i>15</i> яку свого часу з'явить блаженний і єдиний Володар, Цар царів і Владика владик; <i>16</i> єдиний, що безсмертя має, що в світлі живе неприступнім, якого ніхто з людей не бачив, ані бачити не може. Йому честь і влада вічна! Амінь. <p><b> Євангелія від Матея 12:15-21</b><p><i>15</i> Довідавшись про це, Ісус пішов геть звідси. Слідом за ним пішла сила народу: він оздоровив їх усіх, <i>16</i> але суворо наказав їм його не виявляти, <i>17</i> щоб збулося сказане Ісаєю пророком: <i>18</i> “Ось мій слуга, якого я вибрав, улюблений мій, що його душа моя собі вподобала. Я покладу на нього духа мого, і він звіщатиме поганам .правосуддя. <i>19</i> Він не буде ні змагатися, ні кричати і голосу його ніхто не буде чути на майданах. <i>20</i> Він очеретини надломаної не доломить і гнота тліючого не загасить, аж поки не доведе право до перемоги. <i>21</i> На його ім'я будуть надіятися погани.” 
<p>* * *
<p><b><i>Він не буде ні змагатися, ні кричати і голосу його ніхто не буде чути на майданах.  Він очеретини надломаної не доломить і гнота тліючого не загасить, аж поки не доведе право до перемоги</i></b>
<p>Ці слова сьогодні - наче про нас усіх. Всіх, хто хоче справедливості й миру, але деколи вже не має сили стримувати у собі гнів.
<p>Христос дав нам найкращий приклад, як можна змінити світ. Правдою і любов'ю.
<p><b>Господи, дай сили всім тим, хто нині з любов'ю бореться за правду! Амінь.</b>
<p><i>Марта Зозуля</i>