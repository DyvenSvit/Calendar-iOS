<p><em>Неділя перед Різдвом Христовим – Святих Отців. Глас 5. Єв. 8.</em></p>

<p><b>Св. влкмчц. Анастасії.</b></p>

<p><b>ВЕЧІРНЯ</b></p>

<p><em>Диякон, тримаючи стихар з орарем, підходить до священика і, схиливши голову, каже:</em> Благослови, владико, стихар з орарем. <em>Священик благословляє, кажучи:</em> Благословенний Бог наш. <em>Диякон:</em> „Амінь”, <em>після того одягає на себе стихар і, поцілувавши орар, одягає його на ліве рамено.</em></p>

<p><em>Священик, одягає епітрахиль, попередньо поблагословивши його, виходить північними дверми і, ставши перед зачиненими святими дверми, робить малий поклін і виголошує:</em> Благословенний Бог наш завжди, нині і повсякчас, і на віки вічні.</p>

<p><em>Вірні:</em> Амінь. Слава тобі, Боже наш, слава тобі.</p>

<p>Царю небесний, утішителю, Душе істини, * що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>

<p>Святий Боже, святий Кріпкий, святий Безсмертний, помилуй нас (<em>3 р</em>.).</p>

<p><b>Слава</b> Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй (<em>3 р</em>.).</p>

<p><b>Слава</b> Отцю, і Сину, і Святому Духові.</p>

<p><b>І нині</b> і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><em>Священик:</em> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><em>Вірні:</em> Амінь. Господи, помилуй (<em>12 р</em>.).</p>

<p><b>Слава</b> Отцю, і Сину, і Святому Духові:*</p>

<p><b>І нині</b> і повсякчас, і на віки вічні. Амінь.</p>

<p>Прийдіте, поклонімся* Цареві нашому Богу.</p>

<p>Прийдіте, поклонімся* Христові, Цареві нашому Богу.</p>

<p>Прийдіте, поклонімся і припадім* до самого Господа Ісуса Христа, Царя і Бога нашого.</p>

<p><b>Псалом 103</b></p>

<p>Благослови, душе моя, Господа!* Господи, Боже мій, ти вельми великий!</p>

<p>Ти одягнувся величчю і красою,* ти світлом, наче ризою, покрився.</p>

<p>Ти розіп'яв, неначе намет, небо,* ти збудував твої горниці у водах.</p>

<p>Із хмар собі робиш колісницю,* ходиш на крилах вітру.</p>

<p>Вітри своїми посланцями учиняєш,* полум'я вогненне − слугами своїми.</p>

<p>Ти заснував землю на її підвалинах,* не захитається по віки вічні.</p>

<p>Безоднею, немов одежею, покрив її,* понад горами стали води.</p>

<p>Перед погрозою твоєю вони тікали,* перед голосом грому твого тремтіли.</p>

<p>Підвелися гори, зійшли долини до місця,* що ти їм призначив.</p>

<p>Поставив їм границю, якої не перейдуть,* щоб знову покрити землю.</p>

<p>Джерела посилаєш у ріки,* які течуть проміж горами.</p>

<p>Усю звірину, що в полі, вони напувають,* дикі осли там гасять свою спрагу.</p>

<p>Над ними кублиться небесне птаство,* з-поміж гілляк дає свій голос.</p>

<p>Ти напуваєш гори з твоїх горниць,* земля насичується плодом діл твоїх.</p>

<p>Вирощуєш траву для скоту, зела – на вжиток людям,* щоб хліб із землі добували:</p>

<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>

<p>Насичуються дерева Господні,* кедри ливанські, що посадив їх.</p>

<p>На них гніздяться птиці;* бусли – на кипарисах їхнє житло.</p>

<p>Високі гори для оленів,* скелі − для зайців притулок.</p>

<p>Ти створив місяць, щоб значити пори;* сонце знає свій захід.</p>

<p>Наводиш темряву, і ніч надходить,* що в ній ворушаться усі звірі дібровні.</p>

<p>Левенята рикають за здобиччю своєю,* поживи від Бога для себе просять.</p>

<p>Ховаються, як тільки зійде сонце,* лягають у своїх норах.</p>

<p>Виходить чоловік до свого діла,* і до своєї праці аж до вечора.</p>

<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>

<p>Ось море велике, прешироке, * у ньому плазунів без ліку, звірів малих і великих.</p>

<p>Там кораблі проходять,* є і левіятан, якого ти створив, щоб ним бавитися.</p>

<p>Усі вони від тебе дожидають,* щоб дав їм у свій час поживу.</p>

<p>Коли даєш їм, вони її збирають,* як розтулюєш твою руку, вони насичуються благом.</p>

<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>

<p>Зішлеш свій дух, – вони оживають,* і ти відновлюєш лице землі.</p>

<p>Нехай слава Господня буде повіки,* нехай Господь радіє творами своїми.</p>

<p>Спогляне він на землю, і вона стрясається,* торкнеться гір, вони димують.</p>

<p>Я буду Господеві співати поки життя мого,* псалми співатиму, поки буду жити.</p>

<p>Нехай буде приємна йому моя пісня;* у Господі я веселитимусь.</p>

<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>

<p><b>Слава</b> Отцю, і Сину, і Святому Духові:</p>

<p><b>І нині</b> і повсякчас, і на віки вічні. Амінь.</p>

<p>Алилуя, алилуя, алилуя: Слава тобі, Боже! (<em>3 р</em>.).</p>

<p><b>Вечірні молитви</b></p>

<p><em>Під час 103-го псалма священик мовить перед св. дверми вечірні молитви. </em></p>

<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>

<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>

<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>

<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>

<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>

<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>

<p>По закінченні 103-го псалма диякон виходить північними дверми, віддає шану священикові. <em>Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</em></p>

<p><b>Єктенія</b></p>

<p>В мирі Господеві помолімся.</p>

<p><em>Вірні:</em> Господи, помилуй (<em>за кожним разом</em>).</p>

<p>За мир з висот і спасіння душ наших, Господеві помолімся.</p>

<p>За мир всього світу, добрий стан святих Божих Церков і з'єднання всіх, Господеві помолімся.</p>

<p>За святий храм цей і тих, що з вірою, побожністю і страхом Божим входять до нього, Господеві помолімся.</p>

<p>За святішого вселенського Архиєрея нашого <em>(ім'я)</em>, Папу Римського, Господеві помолімся.</p>

<p>За блаженнішого верховного Архиєпископа нашого Кир <em>(ім'я)</em>, і за преосвященнішого Митрополита нашого Кир <em>(ім'я)</em>, і за боголюбивого Єпископа нашого Кир <em>(ім'я)</em>, чесне пресвітерство, у Христі дияконство, за ввесь причет і людей, Господеві помолімся.</p>

<p>За Богом бережений народ наш, за правління і все військо, Господеві помолімся.</p>

<p>За місто це (<em>або</em> за село це, <em>або</em> за святу обитель цю), і за кожне місто, країну і за тих, що вірою живуть у них, Господеві помолімся.</p>

<p>За добре поліття, за врожай плодів земних і часи мирні, Господеві помолімся.</p>

<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>

<p>Щоб визволитися нам від усякої скорби, гніву і нужди, Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><em>Вірні:</em> Тобі, Господи.</p>

<p><em>Священик:</em> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>

<p><em>Вірні:</em> Амінь.</p>

<p><em>Диякон, зробивши малий поклін, вертається південними дверми у святилище і стає праворуч священика. Вірні співають перший антифон "Блажен муж".</em></p>

<p><b> Блажен муж</b></p>

<p>Блажен муж, – алилуя – що за радою безбожних не ходить. Алилуя.</p>

<p>Бо Господь дбає про путь праведних,* а путь безбожних загине. Алилуя. </p>

<p>Служіте Господеві в страсі* і радуйтеся у тремтінні. Алилуя.</p>

<p>Блаженні всі,* що на нього надіються. Алилуя.</p>

<p>Воскресни, Господи,* спаси мене, мій Боже. Алилуя.</p>

<p>У Господа спасіння;* і на твій народ – благословення твоє. Алилуя.</p>

<p><b>Слава </b>Отцю, і Сину, і Святому Духові: Алилуя (<em>3 р</em>.).</p>

<p><b>І нині</b> і повсякчас, і на віки вічні. Амінь. Алилуя.</p>

<p>Алилуя, алилуя, алилуя: Слава тобі, Боже! (<em>3 р</em>.).</p>

<p><em>Після закінчення "Блажен муж" диякон, вийшовши північними дверми, співає малу єктенію:</em></p>

<p><b>Мала єктенія</b></p>

<p>Ще і ще в мирі Господеві помолімся.</p>

<p>Заступи, спаси, помилуй і охорони нас, Боже, твоєю благодаттю.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><em>Священик:</em> Бо твоя є влада і твоє царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><em>Диякон робить малий поклін та вертається у святилище. </em><b></b></p>

<p><b>Псалом 140</b></p>

<p><em>Вірні співають два перші стихи 140-го псалма, на глас 5. Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</em></p>

<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>

<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>

<p>Постав, Господи, моїм устам сторожу;* до дверей губ моїх − варту!</p>

<p>Не дай схилитися серцеві моєму* до чогось злого.</p>

<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>

<p>Нехай праведник по-доброму б'є мене й виправляє,* а олія грішного нехай не намастить голови моєї.</p>

<p>Я все-таки молитимусь,* незважаючи на їхні злі вчинки.</p>

<p>Якщо суддів їхніх скинуть в ущелини скелі,* то почують, що слова мої любі.</p>

<p>Немовби хтось розбив і розрив землю,* розкидано їхні кості перед адом.</p>

<p>Бо до тебе, Господи, мій Боже, мої очі;* до тебе прибігаю, не губи душі моєї.</p>

<p>Збережи мене від петлі, що її наставили на мене,* і від сильця тих, що творять беззаконня.</p>

<p>Нехай грішники впадуть у власні сіті всі разом,* а я пройду безпечно.</p>

<p><b>Псалом 141</b></p>

<p>Я голосом моїм до Господа взиваю,* я голосом моїм до Господа молюся.</p>

<p>Скаргу мою перед ним виливаю,* мою скруту йому я виявляю.</p>

<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>

<p>Поглянь праворуч і подивися:* нема нікого, хто дбав би за мене.</p>

<p>Нема куди мені втікати,* нема нікого, хто піклувався би мною.</p>

<p>До тебе, Господи, взиваю й кажу:* Ти моє прибіжище, в землі живих ти − моя доля!</p>

<p>Зверни увагу на моє благання,* бо я вельми нещасний.</p>

<p>Спаси мене від гонителів моїх,* бо вони сильніші від мене.</p>

<p><em>Стих:</em> Виведи з в'язниці мою душу,* щоб дякувати імені твоєму.</p>

<p><em>г.5:</em> Чесним твоїм хрестом, Христе,* ти диявола посоромив* і воскресінням твоїм жало гріха присмирив,* і спас ти нас від брам смерти.* Славимо тебе, Єдинородний.</p>

<p><em>Стих: </em>Мене обступлять праведники,* бо ти добро мені вчиниш.</p>

<p>Того, що дає воскресіння людському родові,* ведено на жертву, немов ягнятко.* Його настрахались адські володільці і відчинилися брами плачу,* бо ввійшов Цар слави − Христос, кажучи в'язням: Виходьте!* – а тим, що в темноті: З'явіться!</p>

<p><b>Псалом 129</b></p>

<p><em>Стих:</em> З глибин взиваю до тебе, Господи,* Господи, почуй мій голос.</p>

<p>Велике чудо! Творець невидимого* постраждав видимо з-за свого чоловіколюбства,* і воскрес як безсмертний.* Тож прийдіть, племена народів, і поклоніться йому,* бо його милосердям ми визволились з омани* і навчились величати єдиного Бога в трьох особах.</p>

<p><em>Стих: </em>Нехай будуть твої вуха уважні,* до голосу благання мого.</p>

<p>Вечірній поклін приносимо тобі невечірньому світлу,* що на кінець віків, через тіло, немов у дзеркалі,* видимо засяяло світові й зійшло аж до аду;* там розвіяло застоялу темряву,* і сяйво воскресіння заблисло народам.* Світлодавче Господи, – слава тобі!</p>

<p><em>Стих:</em> Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>

<p>Славимо Христа, начальника нашого спасіння,* бо коли він воскрес із мертвих,* світ з обману визволився, хор ангельський радіє,* втікає демонська омана,* упалий Адам підводиться, диявол же утратив силу.</p>

<p><em>Стих: </em>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>

<p>Повчали сторожу нечестивці:* Затаїть Христове воскресіння!* – і, взявши срібняки, кажіть:* Коли ми спали, вкрадено з гробу мертвого.* Хто бачив, хто чув коли, щоб украдено померлого,* ще й намазаного і нагого,* що лишив у гробі й свої похоронні полотна?* Не обманюйте себе, невірні,* але навчіться сказань пророків і зрозумійте,* що він справді – Спаситель світу і Всемогутній.</p>

<p><em>Стих:</em> Від ранньої сторожі до ночі* від ранньої сторожі нехай уповає Ізраїль на Господа.</p>

<p>Господи, що ад полонив* і смерть знищив, Спасителю наш,* що просвітив твоїм чесним хрестом світ, – помилуй нас!</p>

<p><em>Стих: </em>Бо в Господа милість і відкуплення велике в нього;* він визволить Ізраїля від усього беззаконня його.</p>

<p>(<em>г. 6, подібний: Поклавши всю надію</em>): Сонце незахідне йде, щоб засяяти з дівичого лона* і просвітити все, що під сонцем.* Тож приготуймося нині духом і поспішімось зустрінути чистими очима* і добрими ділами того,* хто своїм чудесним народженням схотів прийти до своїх.* Він народжується у Вифлеємі,* щоб нас, позбавлених райського життя,* зі свого милосердя, знову до нього ввести.</p>

<p><b>Псалом 116</b></p>

<p><em>Стих:</em> Хваліте Господа всі народи!* Прославляйте його всі люди!</p>

<p>Бог Слово, якому служать херувими,* з'єднався особою своєю з тілом* і поселився в непорочному лоні:* став людиною і йде на землю,* щоб народитися з покоління Юди.* Святий вертепе, приготуйся Цареві всіх,* як величава палата,* а ви, ясла, як престол вогненний, де Діва Марія покладе Дитятко,* на обновлення всього створіння.</p>

<p><em>Стих: </em>Велике бо до нас його милосердя, і вірність Господа повіки.</p>

<p>У безсловесних яслах Діва складає тебе,* безначальне Слово Боже, що незбагненно зачалося;* бо ти, єдиний Чоловіколюбче, приходиш,* щоб звільнити нас від нерозуму,* в який попали ми з заздрости змія.* Ти уповився пелюшками, щоб розірвати лахміття* і мотуззя гріхів наших.* Тому славимо тебе, Милосердний, і радісно оспівуємо та поклоняємось* тілесному твоєму приходові, що став нам визволенням.</p>

<p><b>Слава</b> (<em>г. 6</em>): Вертепе, гарно прикрасися,* бо приходить Агничка, що носить Христа.* Ясла, підійміть того,* хто словом звільнив нас, землян, від нерозумних учинків!* Пастирі, на сопілках приграваючи, свідчіть предивне чудо!* А ви, мудреці перські, принесіть Цареві золото, ладан і смирну,* бо появився Бог з Діви Матері.* Тому припадь, Мати, як рабиня, і, поклонившись,* промов до того, кого ти в обіймах тримаєш:* Як то ти зачався і як зріс у мені,* Спасителю мій і Боже?</p>

<p><b>І нині</b> (<em>догмат, г.5</em>): Колись-то, в Червонім морі,* записано образ непорочної Вседіви.* Там Мойсей – ділитель води,* а тут Гавриїл – служитель чуда.* Тоді Ізраїль ішов глибинами, немов по суші,* нині ж Діва Христа зродила безсіменно;* море по переході Ізраїля лишилось непрохідне,* а Непорочна після народження Еммануїла зосталась нетлінною.* Боже вічний і предвічний, що появився людиною, − помилуй нас!</p>

<p><em>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</em></p>

<p><em>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</em> „Господеві помолімся”, <em>а священик мовить потиху молитву входу:</em> Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>

<p><em>По молитві входу диякон, вказуючи орарем на схід, каже до священика:</em> „Благослови, владико, святий вхід”. <em>Священик благословляє до сходу і каже:</em> Благословенний вхід святих твоїх, нині і повсякчас і на віки вічні (<em>і благословить у бік сходу</em>).</p>

<p><em>Диякон</em>: Премудрість! Прості!</p>

<p><em>Вірні:</em> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>

<p><em>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</em></p>

<p><em>Після кадження і закінчення пісні диякон, підійшовши до св. дверей і дивлячись на людей, виголошує: </em>Будьмо уважні!</p>

<p><em>Священик:</em> Мир всім.</p>

<p><em>Диякон:</em> Премудрість, будьмо уважні!</p>

<p><em>Вірні співають прокімен. </em></p>

<p><b>Псалом 92 (<em>г. 6</em>)</b></p>

<p>Господь царює,* у велич він зодягнувся.</p>

<p><em>Стих</em>: Вдягнувсь Господь у силу і опоясався.</p>

<p><em>Стих</em>: Бо він утвердив вселенну, і вона не захитається.</p>

<p><em>Стих</em>: Домові твоєму, Господи, належить святість на довгі літа.</p>

<p><em>Після прокімена зачиняють святі двері.</em></p>

<p><em>Читець</em>: З книги пророка Ісаї читання.</p>

<p>Так говорить Господь: Слухай мене, о мій народе! Мій роде, прихили, до мене своє вухо! Бо закон від мене вийде, і право моє буде світлом народів. Уже близько моя справедливість, моє спасіння вже надходить, моє рамено судитиме народи. На мене острови вповають, покладаються на моє рамено. Зведіть до неба свої очі й гляньте вниз на землю! Ось небо, як дим, щезне; земля ж, немов одежа, розпадеться, і мешканці її, як мухи, повмирають. Спасіння ж моє буде довіку, і справедливості моїй не буде краю. Слухайте мене, ви, що знаєте право, народе, що бережеш Закон мій у серці! Не бійтесь людської наруги, зневаги їхньої не лякайтесь! Бо, як одежу, тля їх сточить, і міль їх з'їсть, як вовну, а справедливість моя буде повіки, моє спасіння з роду й до роду (51,4-8).</p>

<p><em>Читець</em>: З книги Второзаконня читання.</p>

<p>Того часу Мойсей сказав до синів Ізраїля: Оце даю вам край у ваше посідання; йдіть і займіть землю, про яку клявся Господь батькам вашим, Авраамові, Ісаакові та Яковові, що віддасть їм і потомкам їхнім. Того часу промовив я до вас: Не здолаю я один узяти на себе ваші тягарі. Господь, Бог ваш, намножив вас так, що ви оце нині численні, як зорі небесні. Нехай Господь, Бог батьків ваших, додасть до вас тисячу разів стільки, скільки вас є, і благословить вас, як обіцяв вам. Але як же міг би я один нести ваші тягарі, ваші труднощі та ваші свари? Виберіть собі, отже, для ваших поколінь людей мудрих, кмітливих, досвідчених, і я поставлю їх головами над вами. І ви мені відповідаючи, сказали: Добру річ радиш зробити. Отож, я й узяв головних із ваших поколінь, людей мудрих та досвідчених, і настановив їх головами над вами, тисяцькими, соцькими, п'ятдесяцькими й десяцькими та правителями ваших поколінь. Того ж самого часу я дав і суддям вашим такий наказ: Вислуховуйте справи ваших братів і судіть справедливо між будь-ким і його братом та чужинцем. Коли судите, не зважайте на лице; вислухайте так малого, як і великого, нікого не страхайтеся, бо суд – Божий. А коли справа для вас занадто тяжка, передайте її мені, я її вислухаю. (1:8-17)</p>

<p><em>Читець</em>: З книги Буття читання.</p>

<p>Як же Аврам почув, що його братанича взято в полон, озброїв своїх вправних слуг, що народилися в його домі, числом триста вісімнадцять, і погнався за тими аж до Дану. Вночі він із слугами, окремими загонами, вдарив на них, розбив їх і гнався за ними аж до Хови, що на північ від Дамаску. Він відібрав усе майно, а й Лота, свого братанича, з його добром, і привів назад, також і жінок з людьми. Коли ж він, розбивши Кедорлаомера з царями, які були з ним, повертався назад, цар Содому вийшов йому назустріч у Шаве-долину, себто в Царську долину. А Мелхіседек, цар Салему, виніс хліб і вино − він був священик Бога Всевишнього − поблагословив його й мовив: "Хай благословен буде Аврам Богом Всевишнім, що сотворив небо й землю. Благословен хай буде Бог Всевишній, що видав ворогів твоїх тобі в руки!" І дав йому (Аврам) десяту частину з усього. (14:14-20)</p>

<p><b>Єктенія</b></p>

<p>Промовмо всі з усієї душі і з усієї мислі нашої, промовмо.</p>

<p><em>Вірні:</em> Господи, помилуй.</p>

<p>Господи, Вседержителю, Боже отців наших, молимось тобі, вислухай і помилуй.</p>

<p><em>Вірні:</em> Господи, помилуй.</p>

<p>Помилуй нас, Боже, з великої милости твоєї, молимось тобі, вислухай і помилуй.</p>

<p><em>Вірні:</em> Господи, помилуй (<em>3 р. за кожним разом</em>).</p>

<p>Ще молимось за святішого вселенського Архиєрея нашого <em>(ім'я)</em>, Папу Римського, і за блаженнішого верховного Архиєпископа нашого Кир <em>(ім'я)</em>, і за преосвященнішого Митрополита нашого Кир <em>(ім'я)</em>, і за боголюбивого Єпископа нашого Кир <em>(ім'я)</em>, [і за всечесніших отців наших Протоархимандрита <em>(ім'я)</em>, Архимандрита <em>(ім'я)</em>, Протоігумена <em>(ім'я)</em> й Ігумена <em>(ім'я)</em>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>

<p>Ще молимось за Богом бережений народ наш, за правління і за все військо.</p>

<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>

<p><em>Священик:</em> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>

<p><em>Вірні:</em> Амінь.</p>

<p><b>Сподоби, Господи</b></p>

<p>Сподоби, Господи, цього вечора* без гріха зберегтися нам.</p>

<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>

<p>Нехай буде, Господи, милість твоя на нас,* бо ми надіємось на тебе.</p>

<p>Благословенний ти, Господи,* навчи мене установ твоїх.</p>

<p>Благословенний ти, Владико,* врозуми мене і установами твоїми.</p>

<p>Благословенний ти, Святий,* просвіти мене установами твоїми.</p>

<p>Господи, милість твоя повіки,* не покидай діло рук твоїх.</p>

<p>Тобі належить хвала,* тобі належить пісня.</p>

<p>Тобі належить слава:* Отцю, і Сину, і Святому Духові:</p>

<p>Нині і повсякчас,* і на віки вічні. Амінь.</p>

<p><b>Єктенія</b></p>

<p>Сповнім вечірню молитву нашу Господеві.</p>

<p><em>Вірні:</em> Господи, помилуй.</p>

<p>Заступи, спаси, помилуй і охорони нас, Боже, твоєю благодаттю.</p>

<p><em>Вірні:</em> Господи, помилуй.</p>

<p>Вечора всього досконалого, святого, мирного і безгрішного у Господа просім.</p>

<p><em>Вірні:</em> Подай, Господи (<em>за кожним разом</em>).</p>

<p>Ангела миру, вірного наставника, охоронця душ і тіл наших у Господа просім.</p>

<p>Прощення і відпущення гріхів, і прогрішень наших у Господа просім.</p>

<p>Доброго і пожиточного для душ наших і миру для світу у Господа просім.</p>

<p>Осталий час життя нашого в мирі й покаянні скінчити у Господа просім.</p>

<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>

<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>

<p><em>Вірні:</em> Тобі, Господи.</p>

<p><em>Священик:</em> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>

<p><em>Вірні:</em> Амінь.</p>

<p><em>Священик:</em> Мир всім.</p>

<p><em>Вірні:</em> І духові твоєму.</p>

<p><em>Диякон:</em> Голови ваші перед Господом схиліть.</p>

<p><em>Вірні:</em> Тобі, Господи.</p>

<p><em>Священик</em>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>

<p><em>Священик:</em> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>

<p><em>Вірні:</em> Амінь.</p>

<p><em>Коли священик мовить молитву на прихилення голови, всі схиляють голови до самого виголосу </em>Нехай буде влада<em>. По виголосі диякон вертається південними дверми у святилище, вірні співають стихири на стиховні.</em></p>

<p><b>Стихири на стиховні, глас 2.</b></p>

<p>(<em>г. 2, самоподібний</em>): Доме Євфратів,* місто святе,* славо пророків!* Прикраси дім,* в якому народжується Божественний!</p>

<p><em>Стих</em>: Бог прийде з півдня, і Святий з гори,* вкритої тінистим гаєм.</p>

<p>(<em>голос 2, самогласний</em>): Вифлеєме, юдейська земле,* світле житло Воплоченого!* Приготуй божественний вертеп,* в якому Бог тілом народжується з непорочної, святої Діви,* щоб спасти рід наш.</p>

<p><em>Стих</em>: Господи, я почув твій голос і злякався;* зрозумів твої діла і зжахнувся.</p>

<p>Прийдіть, усі вірні,* заздалегідь велично святкуймо народження Христове.* Немов зорю пред'явімо духовні славословлення мудреців,* і з пастирями закличмо:* Прийшло з дівичого лона спасіння людям і до віри закликає.</p>

<p><b>Слава і нині</b>: Наблизився час нашого спасіння;* готуйся, вертепе, бо Діва надходить родити!* Вифлеєме, земле юдейська, красуйся й веселися,* бо з тебе засяє Господь наш!* Почуйте гори й пагорби і близькі околиці юдейські,* бо надходить Христос, щоб, як чоловіколюбець,* спасти створеного чоловіка. </p>

<p><b>Пісня Симеона</b></p>

<p>Нині відпускаєш слугу твого, Владико,* за твоїм словом у мирі. Бо побачили очі мої* спасіння твоє, що приготував ти* перед усіма народами. Світло на просвіту поганам, і славу люду твого, Ізраїля.</p>

<p>Святий Боже, святий Кріпкий, святий Безсмертний, помилуй нас (<em>3 р</em>.).</p>

<p><b>Слава</b> Отцю, і Сину, і Святому Духові,* і нині і повсякчас, і на віки вічні. Амінь.</p>

<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>

<p>Господи, помилуй (<em>3 р</em>.).</p>

<p><b>Слава</b> Отцю, і Сину, і Святому Духові.</p>

<p><b>І нині</b> і повсякчас, і на віки вічні. Амінь.</p>

<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>

<p><em>Священик:</em> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>

<p><em>Вірні:</em> Амінь.</p>

<p><em>Тропар</em>, <em>г.5:</em> Рівнобезначальне з Отцем і Духом Слово,* що від Діви народилося на спасіння наше,* прославмо, вірні, і поклонімся,* бо воно благозволило тілом зійти на хрест* і смерть перетерпіти і воскресити померлих* славним воскресінням своїм.</p>

<p><b>Слава</b>: (<em>г. 2</em>) Величні діла віри!* Три юнаки посеред полум'я раділи, немов на водах відпочинку,* а пророк Даниїл, ніби овечкам, появився пастир левам.* Їхніми молитвами, Христе Боже, спаси душі наші; </p>

<p><b>І нині</b>: (<em>г. 4</em>) Готуйся, Вифлеєме, розкрийся всім, Єдеме, красуйся, Євфрате,* бо Дерево життя розквітнуло в вертепі з Діви.* Її лоно явилось духовним раєм, в якому − божественний сад.* Тому, ївши з нього, будемо жити, і не помремо, як Адам.* Христос родиться, щоб оновити упалий колись образ</p>

<p><b>Великий відпуст</b></p>

<p><em>По тропарях відчиняються св. двері. Диякон виходить південними дверми, стає біля ікони Спасителя, дивлячись на людей і підносячи орар, виголошує:</em> Премудрість.</p>

<p><em>Вірні:</em> Благослови.</p>

<p><em>Священик:</em> Благословенний Христос, Бог наш, завжди, нині і повсякчас, і на віки вічні.</p>

<p><em>Вірні:</em> Амінь. Утверди, Боже, святу православну віру на віки вічні.</p>

<p><em>Священик:</em> Пресвята Богородице, спаси нас.</p>

<p><em>Вірні:</em> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>

<p><em>Священик:</em> Слава тобі, Христе Боже, надіє наша, слава тобі!</p>

<p><em>Вірні:</em> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй (<em>3 р</em>.). Благослови.</p>

<p><em>Священик:</em> Христос, що воскрес із мертвих, істинний Бог наш, молитвами пречистої своєї Матері, святих, славних і всехвальних апостолів, і святого (<em>ім'я, якого є храм</em>), і святої великомучениці Анастасії, якого пам'ять сьогодні звершуємо, і всіх святих, помилує і спасе нас, як благий і чоловіколюбець.</p>

<p><em>Вірні:</em> Амінь.</p>

<p><em>Коли священик виголошує відпуст, диякон підносить орар. Після цього священик повертається у святилище святими дверми, а диякон – південними і, зачинивши св. двері, роблять перед престолом малий поклін та скидають з себе ризи.</em></p>
