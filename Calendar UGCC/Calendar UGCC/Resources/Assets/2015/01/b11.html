<p><b> Послання апостола Павла до Галатів 1:11-19</b><p><i>11</i> Звістую вам, брати, що Євангелія, яку я вам проповідував, не є за людською мірою;  <i>12</i> бож я її не прийняв, ані навчився від людини, лише – через об'явлення Ісуса Христа. <i>13</i> Ви чули про мою поведінку колись у юдействі, про те, як я несамовито гонив Божу Церкву та руйнував її. <i>14</i> Я перевищував у юдействі багатьох ровесників з мого роду, бувши запеклим прихильником передань моїх предків. <i>15</i> Та коли той, хто вибрав мене вже від утроби матері моєї і покликав своєю благодаттю, <i>16</i> зволив об'явити в мені Сина свого, щоб я проповідував його між поганами, то я негайно, ні з ким не радившись,  <i>17</i> ані не подавшися в Єрусалим до тих, що були апостолами передо мною, пішов в Арабію, а потім знову повернувся в Дамаск.  <i>18</i> По трьох роках по тому пішов я у Єрусалим відвідати Кифу і перебув у нього п'ятнадцять день. <i>19</i> А іншого з апостолів я не бачив, крім Якова, брата Господнього.  <p><b> Євангелія від Матея 2:13-23</b><p><i>13</i> Якже вони вирушили в дорогу, ангел Господній з'явився вві сні Йосифові й каже: “Устань, візьми дитятко і його матір, і втікай в Єгипет, і перебудь там, поки я тобі не скажу, бо Ірод розшукуватиме дитя, щоб його вбити.” <i>14</i> Вставши Йосиф, узяв уночі дитятко та його матір і пішов у Єгипет, <i>15</i> де перебув до смерти Ірода, щоб збулося сказане Господом через пророка: “З Єгипту я покликав мого сина.” <i>16</i> Тоді Ірод, побачивши, що мудреці з нього насміялись, розлютився вельми й послав повбивати у Вифлеємі й по всій його окрузі всіх дітей, що мали менше, ніж два роки, згідно з часом, що пильно вивідав був від мудреців. <i>17</i> Тоді справдилось те, що сказав був пророк Єремія: <i>18</i> “В Рамі чути голос, плач і тяжке ридання: то Рахиль плаче за дітьми своїми й не хоче, щоб її втішити, бо їх немає.” <i>19</i> Якже вмер Ірод, ангел Господній з'явився вві сні Йосифові в Єгипті <i>20</i> і каже: “Встань, візьми дитятко та його матір і повернись в Ізраїльську землю, бо вмерли ті, що чигали на життя дитятка.” <i>21</i> Устав він, узяв дитятко та його матір і прийшов в Ізраїльську землю, <i>22</i> але, почувши, що в Юдеї царює Архелай замість Ірода, батька свого, побоявся іти туди. Попереджений же вві сні, він пішов у галилейські сторони <i>23</i> і, прибувши туди, оселився в місті, що зветься Назарет, щоб збулося сказане пророками, що Назорей назветься. 
<p>---
<p><b><i>Одного дня Бог може покликати кожного з нас. Ми почуємо цей голос і, ні з ким не радячись, впевнено підемо за Божою волею.</i></b>
<p>У це віриш, коли читаєш, як святий Йосиф довіряв ангелу Господньому, що промовляв до нього у сні, і як ця довіра врятувала не раз його, марію і Дитятко.
<p>У це легко повірити, читаючи свідчення апостола Павла, життя якого раніше не можна було назвати християнським... Але Павло почув Бога, бо Він, за словами апостола, "вибрав мене вже від утроби матері моєї і покликав своєю благодаттю".
<p>Кожен з нас вибраний Богом ще до народження. Всі ми - діти Божі, і всі ми Йому потрібні, щоб примножувати у світі добро й любов.
<p><b>Ісусе, хочу довіряти Тобі і слухати Тебе, бо знаю, що лише так буду щасливою! Амінь.</b>
<p><i>Марта Зозуля</i>