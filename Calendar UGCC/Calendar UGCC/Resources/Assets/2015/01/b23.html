<p><b> Послання апостола Якова 2:1-13</b><p><i>1</i> Брати мої, не зважаючи на особи, майте віру в Господа нашого, Ісуса Христа прославленого. <i>2</i> Бо коли до вашого зібрання ввійде чоловік із золотим перснем, у пишних шатах, увійде і вбогий у брудній одежині, <i>3</i> а ви глянете на того, що носить пишні шати, і скажете йому: «Ти сідай тут вигідно», а вбогому скажете: «Ти стань отам або сідай на моїм підніжку», <i>4</i> – то хіба ви тим не утворюєте різниці між собою і не стаєте суддями з нікчемними думками? <i>5</i> Слухайте, брати мої любі: Хіба не вбогих цього світу Бог вибрав як багатих вірою і як наслідників Царства, що його він обіцяв тим, які його люблять? <i>6</i> Ви ж зневажаєте вбогого! Хіба то не багаті вас гнітять і не вони тягнуть вас на судилища? <i>7</i> Хіба то не вони ганьблять те гарне ім'я, яким називано вас? <i>8</i> Коли, отже, виконуєте закон царський за писанням: «Люби ближнього свого, як себе самого», – ви добре робите. <i>9</i> А коли зважаєте на особи, то чините гріх, закон засуджує вас як переступників. <i>10</i> Бо хто ввесь закон дотримає, а прогрішиться лише в одному, – стає у всьому винуватий. <i>11</i> Бо хто сказав: «Не чини перелюбу», сказав також: «Не вбивай». Коли ж не чиниш перелюбу, але вбиваєш, ти стаєш порушником закону. <i>12</i> Говоріть так і робіть так, як люди, що мають бути суджені законом свободи. <i>13</i> Бо суд немилосердний для того, хто не чинить милосердя. Милосердя ж понад суд. <p><b> Євангелія від Марка 10:23-32</b><p><i>23</i> Тож Ісус, обвівши зором навколо, каже до своїх учнів: &quot;Як тяжко тим, що мають багатства, увійти в Царство Боже!&quot;  <i>24</i> Учні здумілися цими словами. Ісус же знову заговорив до них і каже: &quot;Діти, як тяжко тим, що звірилися на багатства, увійти в Царство Боже!  <i>25</i> Легше верблюдові пройти крізь вушко голки, аніж багатому ввійти в Царство Боже.&quot;  <i>26</i> Здивувалися ті ще більше й один до одного казали: &quot;Хто ж тоді може спастися?&quot;  <i>27</i> Ісус же, поглянувши на них, мовить: &quot;У людей це неможливо, – але не в Бога; у Бога бо все можливо.&quot; <i>28</i> І заговорив до нього Петро: &quot;Ось ми покинули все й пішли слідом за тобою.&quot;  <i>29</i>. Ісус озвавсь і каже: &quot;Істинно кажу вам: Нема такого, хто кинувши свій дім або братів, або сестер, або матір чи батька, або дітей, або поля, – ради мене та ради Євангелії, –  <i>30</i> не дістав би сторицею тепер, у цьому часі, посеред гоніння, – домів, братів, сестер, матерів, дітей і піль, – і в майбутньому віці життя вічне.  <i>31</i> І багато з перших стануть останніми, а останні -першими.&quot; <i>32</i> Вони були в дорозі, простуючи в Єрусалим. Ісус ішов перед ними. І дивувались вони й, ідучи за ним, страхалися. І взявши знову дванадцятьох, почав їм говорити, що має статися з ним:  
<p>* * *
<p><b><i>«І багато з перших стануть останніми, а останні – першими».</i></b>
<p>У християнстві, якщо хоч на хвильку прийняти переконання, що ми чогось досягли, можна потрапити в серйозну пастку. В історії Церкви було багато осіб, яким здавалося, що вони чогось досягли, навіть робили чуда, а потім падали у великі гріхи. Тому ніколи не варто задовольнятися тим, що ми щось знаємо, чимсь володіємо, щось розуміємо чи можемо на цей момент. Завжди маємо пам’ятати, що нагода падінь існує аж до кінця нашого життя.
<p>Святому Антонію Великому, коли він уже помирав, з’явився диявол і сказав: «Ти, Антонію, спасенний, ти провадив святе життя». Але навіть у той момент святий не прийняв його похвали. Значить, завжди мусимо усвідомлювати свою слабкість, крихкість своєї природи, розуміти, що ми легко піддаємося гріхові, що ми дуже слабкі. І в будь-яку хвилю свого життя можемо спіткнутися і впасти, ніколи не можемо бути певні себе. <b>Тому Господь підкреслює, що ми маємо зростати, усвідомлюючи свою слабкість, обмеженість, маємо прагнути зростати в Бозі, ніколи не задовольняючись тим, що маємо і ким ми є. </b>
<p><b>Преосв. Венедикт, єпископ Львівський</b>