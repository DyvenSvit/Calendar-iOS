<p><b> Друге послання апостола Петра 3:1-18</b><p><i>1</i> Це, любі, друге вже послання я вам пишу. В них попередженням я розбуджую у вас здорову думку,  <i>2</i> щоб ви пригадували ті слова, що їх святі пророки були наперед сказали, та заповідь ваших апостолів, заповідь Господа і Спаса.  <i>3</i> Насамперед затямте собі те, що за останніх днів прийдуть із насмішками глузливці, які житимуть у своїх похотях  <i>4</i> і говоритимуть: «Де той обіцяний його прихід? Відколи бо батьки поснули, все перебуває так, як було на початку сотворення.»  <i>5</i> Скрите перед ними, – бо самі того хочуть, – що небо було здавна, і що земля з води постала й через воду, словом Божим,  <i>6</i> тим то тодішній світ і загинув, затоплений водою. <i>7</i> Нинішнє ж небо й земля, заховані тим самим словом, зберігаються для вогню на день суду і погибелі безбожних людей. <i>8</i> Одне нехай не буде заховане від вас, о любі: що один день перед Господом, як тисяча літ, і тисяча літ, як один день. <i>9</i> Не зволікає Господь з обітницею, як деякі вважають це за зволікання, а виявляє до вас своє довготерпіння, бо не хоче, щоб хтось загинув, лише щоб усі прийшли до покаяння. <i>10</i> День же Господній прийде, як злодій; і тоді небо з шумом перейде, первні, розпалені, розтопляться, і земля з ділами, що на ній, розпадеться. <i>11</i> І коли так усе це має розпастися, якими ж слід вам бути святими у всім вашім житті та в побожності, <i>12</i> очікуючи і прискорюючи день Божого приходу, коли небо, палаюче, розтане і первні, розпалені, розтопляться! <i>13</i> Нового ж неба й землі нової, згідно з його обіцянкою, очікуємо ми, в яких справедливість перебуває. <i>14</i> Тому, любі, очікуючи цього, старайтеся, щоб він знайшов вас безплямних і бездоганних у мирі. <i>15</i> Довготерпеливість Господа нашого вважайте за спасіння, як і любий наш брат Павло, за даною йому мудрістю, писав вам,  <i>16</i> що, зрештою, в усіх листах він робить, коли про це говорить. В них є дещо трудне до зрозуміння, що люди без освіти й не зміцнені у вірі перекручують, як і інші писання, на свою власну погибель. <i>17</i> Ви ж, любі, знаючи це наперед, бережіться, щоб не датися збаламутити блудом беззаконних і не відхилитися від своєї непохитности; <i>18</i> але ростіть у благодаті та спізнанні Господа нашого і Спаса Ісуса Христа: йому слава і тепер, і по день вічний! Амінь. <p><b> Євангелія від Марка 13:24-31</b><p><i>24</i> За тих же днів, після того горя, сонце затьмиться, місяць не дасть свого світла,  <i>25</i> зорі спадуть з неба, і сили небесні стрясуться.  <i>26</i> І тоді узріють Сина Чоловічого, що йтиме по хмарах з великою силою й славою.  <i>27</i> Тоді він пошле ангелів і збере своїх вибраних із чотирьох вітрів, від краю землі до краю неба. <i>28</i> Від смоковниці навчіться притчі: Коли віття її стає м'яким і пускає листя, знаєте, що близько є літо.  <i>29</i>. Так і ви, коли побачите, що це здійснюється, знайте, що – близько, під дверима!  <i>30</i> Істинно кажу вам: Не перейде цей рід, доки усе це не здійсниться.  <i>31</i> Небо й земля пройдуть, слова ж мої не пройдуть.
<p>* * *
<p><b>«Так і ви, коли побачите, що це здійснюється, знайте, що – близько, під дверима!»</b>
<p>Багато з нас, християн, привчилося жити поверхово. Напевно, тому що завжди є багато справ, обов’язків, клопотів, і не завжди є можливість заглибитися в суть усього, що ми робимо й що нас оточує. Але в кожній події завжди є Божа присутність. Кожну ситуацію завжди дає нам Господь. Кожна людина, яку зустрічаємо на своїй дорозі, завжди є посланцем Господнім. Бог завжди є близько нас. І тому в тих чи інших життєвих подіях, у тих чи інших людях і обставинах маємо вчитися Його розпізнати, відкрити і зрозуміти. 
<p>Бачимо зі Святого Письма, що не всім вдалося розпізнати в Ісусі Христі очікуваного Месію, не всі змогли скористати з того, що Він ходив поряд з ними, проповідував, зціляв, давав надію. Так і зараз: не кожен навчився розпізнавати Божу дію у своєму житті, а часто навіть не прагне її зрозуміти. <b>Однак від того, наскільки ми будемо шукати Божої волі та бачити все, що відбувається, з погляду Божого Провидіння, залежить, чи зможемо скористати з того, що Бог нам хоче дати. Чи зможемо побачити й зустріти Його? </b>
<p><b>Преосв. Венедикт, єпископ Львівський</b>