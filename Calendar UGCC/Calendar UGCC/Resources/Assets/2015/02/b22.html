<p><b> Послання апостола Павла до Римлян 13:11-14:4</b><p><i>11</i> Тим більше, що ви знаєте час, що вже пора вам прокинутись із сну: тепер бо ближче нас спасіння, ніж тоді, як ми увірували. <i>12</i> Ніч проминула, день наблизився. Відкиньмо, отже, вчинки темряви й одягнімось у зброю світла. <i>13</i> Як день, – поводьмося чесно: не в ненажерстві та пияцтві, не в перелюбі та розпусті, не у сварні та заздрощах; <i>14</i> але вдягніться у Господа Ісуса Христа і не дбайте про тіло задля похотей. <i>1</i> Слабкого в вірі приймайте, не вступаючи з ним у суперечки. <i>2</i> Один вірить, що можна все їсти, а слабкий (у вірі) їсть городину. <i>3</i> Хто їсть, хай тим, що не їсть, не гордує; а хто не їсть, хай того, що їсть, не судить, бо Бог його прийняв. <i>4</i> Ти хто такий, що чужого слугу судиш? Своєму господареві стоїть він або падає; а стоятиме, бо Господь має силу втримати його. <p><b> Євангелія від Матея 6:14-21</b><p><i>14</i> Коли ви прощатимете людям їхні провини, то й Отець ваш небесний простить вам.  <i>15</i> А коли ви не будете прощати людям, то й Отець ваш небесний не простить вам провин ваших. <i>16</i> Коли ж ви постите, не будьте сумні, як лицеміри: бо вони виснажують своє обличчя, щоб було видно людям, мовляв, вони постять. Істинно кажу вам: Вони вже мають свою нагороду. <i>17</i> Ти ж, коли постиш, намасти свою голову й умий своє обличчя, <i>18</i> щоб не показати людям, що ти постиш, але Отцеві твоєму, що перебуває в тайні; і Отець твій, що бачить таємне, віддасть тобі. <i>19</i> Не збирайте собі скарбів на землі, де міль і хробацтво нівечить, і де підкопують злодії і викрадають. <i>20</i> Збирайте собі скарби на небі, де ні міль, ані хробацтво не нівечить і де злодії не пробивають стін і не викрадають. <i>21</i> Бо де твій скарб, там буде і твоє серце. 
<p>* * *
<p><b>«Коли ви прощатимете людям їхні провини, то й Отець ваш Небесний простить вам».</b>
<p>Відповідно до фізіології наші очі розташовані так, щоб бачити інших людей і всю перспективу. Тому побачити себе складніше, а без дзеркала практично неможливо. Подібно й з нашими «духовними очима»: ними дуже добре бачимо інших, як вони живуть, де помиляються, чим ображають нас, але значно менше бачимо себе, що більше – часто замість подивитися на себе в істині, ми здебільшого ідеалізуємо себе. 
<p>Ми дуже вимогливі до ближніх, засуджуємо їх, немовби прокурори, але водночас дуже поблажливі до себе, виправдовуємо себе, як адвокати. Але перед Богом всі ми однакові й рівні, незалежно від становища, в якому перебуваємо. І чия правда, а хто помиляється, Бог бачить незалежно від того, як бачимо це ми. 
<p>Важливо, щоб кожен із нас пам’ятав, що ми всі подібні у своїй боротьбі з недоліками, вадами, проблемами й труднощами. Коли я падаю, то шукаю розуміння в очах інших, – так само й інші, зазнавши упадку, очікують від нас поблажливості. <b>Стараймося ставитися до інших так, як ми хочемо, щоб вони ставилися до нас, і в такому смиренні Бог, як у дзеркалі, покаже нам те, чого ми не можемо побачити самі.</b> 
<p><b>Преосв. Венедикт, єпископ Львівський</b>