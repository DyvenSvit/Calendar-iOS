<p><b> Послання апостола Юди 1:1-10</b><p><i>1</i> Юда, слуга Ісуса Христа, брат Якова, покликаним, любим у Бозі Отці і збереженим Ісусові Христові: <i>2</i> хай милосердя, мир і любов вам примножиться! <i>3</i> Любі, докладаючи всієї пильности написати вам про наше спільне спасіння, вважаю за конечне написати вам, щоб заохотити вас боротися за віру, раз назавжди передану святим. <i>4</i> Бо до вас просмикнулись деякі люди, що були здавна призначені на засуд: безбожні, які благодать Бога нашого обертають на розпусту й відрікаються від нашого єдиного Владики і Господа Ісуса Христа. <i>5</i> Я хочу нагадати вам, – хоч знаєте все, – що Господь, визволивши людей з Єгипетського краю, згодом віддав на погибель тих, які не вірували. <i>6</i> І ангелів, що не зберегли свого достоїнства, а полишили власне житло, зберіг у кайданах вічних, під темрявою, на суд великого дня. <i>7</i> Так само Содом і Гомора з сусідніми містами, – які, подібно до них, віддались були розпусті й кинулися за іншим тілом, – лежать як приклад, скарані вічним вогнем. <i>8</i> Одначе і ці також в маячінні бруднять тіло, нехтують Божою владою і зневажають величчя. <i>9</i> І тоді, як сам архангел Михаїл, змагаючись із дияволом і сперечаючись із ним про тіло Мойсея, не наважився винести зневажливого суду, а сказав: «Нехай тебе Господь судить», – <i>10</i> то ці зневажають те, чого не знають; а що, немов та нерозумна звірина, з природи знають, - те їх погубляє. <p><b> Євангелія від Луки 22:39-42,45-23:1</b><p><i>39</i> Тоді вийшов він і пішов, як звичайно, на Оливну гору. Слідом за ним пішли і його учні. <i>40</i> Якже прибув на місце, він сказав їм: “Моліться, щоб не ввійти в спокусу.” <i>41</i> І сам відійшов від них так, як кинути каменем і, ставши на коліна, почав молитися: <i>42</i> “Отче, коли ти хочеш, віддали від мене цю чашу, тільки хай не моя, а твоя буде воля!” <i>45</i> Підвівшись від молитви, він підійшов до учнів і застав їх сплячими від смутку. <i>46</i> І сказав їм: “Чого спите? Вставайте та моліться, щоб не ввійти в спокусу!” <i>47</i>: Коли ще говорив, аж ось надходить юрба, і на чолі її йде один з дванадцятьох, званий Юда; і підійшов він до Ісуса, щоб його поцілувати. <i>48</i> А Ісус сказав до нього: “Юдо, поцілунком видаєш Чоловічого Сина?” <i>49</i> Побачивши, до чого доходить, сказали ті, що були з Ісусом: “Господи, чи не вдарити нам мечем?” <i>50</i> І вдарив один із них слугу первосвященика й відтяв йому праве вухо. <i>51</i> Ісус озвався: “Лишіть но!” І доторкнувшися до вуха, він зцілив його. <i>52</i> Тоді Ісус сказав до первосвящеників, начальників сторожі святині і старших, що були вийшли проти нього: “Як на розбійника ви вийшли з мечами та киями! <i>53</i> Як я щодня був з вами в храмі, не простягнули ви рук на мене; та це ваша година, і влада темряви.” <i>54</i> Схопивши Ісуса, вони повели його й привели в дім первосвященика. Петро ж ішов слідом за ним здалека. <i>55</i> І коли вони розклали вогонь посеред двору та посідали вкупі, сів і Петро між ними. <i>56</i> Побачила його одна слугиня, як він сидів біля багаття і, приглянувшись до нього пильно, каже: “І цей з ним був!” <i>57</i> А він відрікся, кажучи: “Не знаю його, жінко!” <i>58</i> Та трохи згодом другий, побачивши його: “І ти з них”, – каже. Але Петро відповів: “Ні, чоловіче!” <i>59</i> А по якійсь годині хтось інший почав наполегливо казати: “Справді, і цей з ним був! До того він і з Галилеї!” <i>60</i> Петро озвавсь: “Не знаю, чоловіче, що ти кажеш.” І зараз, як він говорив ще, заспівав півень. <i>61</i> І Господь, обернувшись, глянув на Петра, і згадав Петро Господнє слово, коли Господь йому сказав: “Петре, перше, ніж півень заспіває, ти мене відречешся тричі.” <i>62</i> І, вийшовши звідти, заплакав гірко. <i>63</i> Тим часом люди, що держали його, б'ючи його, над ним знущалися <i>64</i> і, накривши, питали його: “Пророкуй, хто той, що вдарив тебе?” <i>65</i> І багато іншого, глузуючи, говорили на нього. <i>66</i> Якже настав день, зібралася рада старших народу, первосвященики та книжники; і привели його на суд свій <i>67</i> і казали: “Коли ти – Христос, скажи нам.” Він відповів їм: “Коли скажу вам, ви не повірите; <i>68</i> а якщо вас спитаю, ви не відповісте. <i>69</i> Віднині Син Чоловічий сидітиме по правиці Божої Сили.” <i>70</i> А всі сказали: “То, значить, ти Син Божий?” Він сказав до них: “Самі ж кажете, що я.” <i>71</i> “Навіщо нам ще свідки”, – сказали ті, – “самі ми чули з уст його.” <i>1</i> Тоді встала вся їхня громада, і повели його до Пилата.
<p>* * *
<p><b>«Тільки хай не моя, а Твоя буде воля!» </b>
<p>Часто в нашому християнському житті ми дотримуємося таких самих принципів поведінки, як у світі, де ми часто навчаємося грати ролі: керівника на підприємстві, батька –матері, члена якоїсь організації. Приходимо до церкви, де, замість того щоб зустрітися і спілкуватися з Богом, так само починаємо грати якусь роль: доброго християнина або грішника. Але Господь дивиться на серце людини, Він добре знає нас і не потребує, щоб ми себе обливали брудом чи, навпаки, відбілювали. Бог чекає, щоб ми жили в правді, тоді наше духовне життя буде ефективним.
<p>Бачимо, що Ісус Христос без страху говорить Отцеві те, що в Нього на серці: «Отче, якщо Ти хочеш, віддали від мене цю чашу!» Каже: «Отче, якщо хочеш», тобто готовий прийняти й іншу волю Небесного Отця. Але Ісус возносить Богові це прохання без страху, що Отець про Нього подумає. Так і ми у своєму житті не маємо боятися просити Бога, дякувати Йому, виявляти свої недоліки, вади, пристрасті – усе, що нас турбує. <b>Бог не потребує, щоб ми грали перед Ним роль, але очікує, щоб ми стали перед Ним такими, як ми є.</b>
<p><b>Преосв. Венедикт, єпископ Львівський</b>