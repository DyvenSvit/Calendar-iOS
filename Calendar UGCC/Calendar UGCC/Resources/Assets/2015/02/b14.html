<p><b> Перше послання апостола Павла до Корінтян 10:23-38</b><p><i>23</i> Усе дозволене, але не все корисне; усе дозволене, але не все будує. <i>24</i> Ніхто хай не шукає для себе користи, лише – для другого. <i>25</i> Їжте все, що на торговиці продається, нічого не розпитуючися заради сумління; <i>26</i> Господня бо земля та її повнота. <i>27</i> Як хтось із невіруючих вас запросить і ви згодилися піти, їжте все, що покладуть перед вами, нічого не розпитуючися заради сумління. <i>28</i>. Але як хтось вам скаже: «Це було жертвоване ідолам!» – не їжте з-за того, хто попередив вас і сумління;  <i>29</i>. сумління ж, кажу, не свого, а іншого. Чому бо моя свобода мала б судитись іншого сумлінням?  <i>30</i> Як я щось споживаю з подякою, чому б мене ганити за те, за що я дякую? <i>31</i> Чи ви, отже, їсте, чи п'єте, чи щонебудь робите, усе робіть на славу Божу! <i>32</i> Не будьте причиною спокуси ні для юдеїв, ні для поган, ні для Божої Церкви. <i>33</i> Отак і я сам намагаюся догодити всім у всьому, не шукаючи для себе користи, лише для багатьох, щоб спаслися. <p><b> Євангелія від Луки 21:8-9,25-27,33-36</b><p><i>8</i> Він же відповів: “Глядіть, щоб вас не звели: багато бо прийде в моє ім'я і буде казати: Це я, – і: Час наблизився. Не йдіть слідами за ними. <i>9</i> Коли почуєте про війни та розрухи, не страхайтеся, бо треба, щоб це сталося спершу, але кінець не зараз.” <i>25</i> І будуть знаки на сонці, місяці й на зорях, а на землі переполох народів, стривоження шумом моря та його хвилями. <i>26</i> Люди змертвіють від страху, очікуючи те, що на світ надійде, бо захитаються небесні сили. <i>27</i> Тоді побачать Сина Чоловічого, що йтиме у хмарі з силою і славою великою. <i>33</i> Небо й земля проминуть, слова ж мої не пройдуть. <i>34</i> Зважайте на самих себе, щоб часом серця ваші не обтяжилися обжирством, пияцтвом та життєвими клопотами, і щоб той день не впав на вас зненацька, <i>35</i> немов сітка, бо він прийде на всіх, які живуть на поверхні всієї землі. <i>36</i> Будьте чуйні, отже, і кожного часу моліться, щоб мати змогу уникнути всього того, що має збутися, і стати перед Чоловічим Сином.” <p><b> Перше послання апостола Павла до Солунян 4:13-17</b><p><i>13</i> Не хочемо, брати, залишати вас у незнанні щодо померлих, – щоб ви не сумували, як інші, що не мають надії.  <i>14</i> Бо коли ми віруємо, що Ісус умер і воскрес, тож так і тих, які поснули в Ісусі, Бог приведе з ним.  <i>15</i> Бо це ми вам кажемо словом Господнім: Ми, що живемо, що залишимося до приходу Господа, – не випередимо тих, що поснули.  <i>16</i> Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли в Христі.  <i>17</i> Потім же ми, що живемо, що лишимось, будемо разом з ними вхоплені на хмарах у повітря назустріч Господеві і так будемо з Господом завжди.  <p><b> Євангелія від Йоана 5:24-30</b><p><i>24</i> Істинно, істинно говорю вам: Хто слухає моє слово й у того вірує, хто послав мене, – живе життям вічним, і на суд не приходить, бо від смерти перейшов у життя. <i>25</i> Істинно, істинно говорю вам: Надходить час, – ба, вже й тепер він, – коли померлі вчують Сина Божого голос, а вчувши – оживуть. <i>26</i> Бо як Отець має життя у собі, так і Синові дав, щоб мав життя у собі. <i>27</i> І владу йому дав суд чинити, він бо – Син Чоловічий. <i>28</i> І не дивуйтеся з того, бо надходить час, коли всі, хто у гробах, голос його вчують, <i>29</i>. і вийдуть ті, що чинили добро, на воскресіння життя. А ті, що зло чинили, – воскреснуть на суд. <i>30</i> Не спроможен я нічого діяти від себе самого. Суджу я так, як чую, і суд мій справедливий, бо шукаю я не своєї волі, лише волі того, хто послав мене.
<p>* * *
<p><b>«Зважайте на самих себе, щоб часом серця ваші не обтяжилися обжерством, пияцтвом та життєвими клопотами».</b>
<p>Часто обставини, в яких ми живемо, події, навіть несподівані ситуації є для нас дуже важливими, бо в них можемо побачити, ким ми є насправді і яке місце в нашому житті займає Бог. Господь застерігає, щоб ми не обважніли від обжерства, пияцтва та життєвих клопотів, – значить, щоб не перейнялися буденністю, бо все це може зайняти Його місце в нашому серці. 
<p>Звичайно, людина, поки живе тут, на землі, не може зовсім віддалитися від щоденних справ, бо мусить ходити на роботу, їсти, одягатися, дбати про здоров’я, але коли все це стає метою життя, а не засобами, тоді особа втрачає глибину свого буття – життя в Бозі. 
<p><b>Тому не важить, які обставини є навколо нас, вони завжди є тільки тлом, лише наші особисті рішення можуть нас віддаляти від Бога або наближати до Нього.</b> Не даймо собі перейнятися будь-чим настільки, щоб воно заволоділо нашим серцем, нашими думками, завжди стараймося понад усе жити в Бозі!
<p><b>Преосв. Венедикт, єпископ Львівський</b>