<p><b> Перше послання апостола Йоана 3:10-20</b><p><i>10</i> З того виявляються діти Божі й діти дияволові: кожен, хто не чинить справедливости, не є від Бога, а й той, хто не любить брата свого. <i>11</i> Бо це та звістка, яку ви від початку чули: щоб один одного любити, <i>12</i> а не як Каїн, який був від лукавого й убив брата свого. Та й за що він забив його? Бо лихі були його вчинки, а брата його – справедливі. <i>13</i> Не дивуйтеся, брати, коли світ вас ненавидить. <i>14</i> Ми знаємо, що ми перейшли від смерти до життя, бо любимо братів. Хто не любить, той у смерті перебуває.  <i>15</i> Кожен, хто ненавидить брата свого, – душогубець, а ви знаєте, що ніякий душогубець не має в собі життя вічного, що в ньому перебувало б. <i>16</i> З цього ми спізнали любов, бо він за нас поклав свою душу; і ми також повинні за братів душі класти. <i>17</i> Коли хтось має достатки цього світу і бачить брата свого в нестачі й замикає перед ним своє серце, то як любов Божа може перебувати в ньому? <i>18</i> Дітоньки! Не любімо словом, ані язиком, лише – ділом і правдою. <i>19</i> З цього ми спізнаємо, що ми від правди, і заспокоїмо перед ним серце наше; <i>20</i> коли б нас обвинувачувало серце: Бог більший, ніж наше серце, і він усе знає. <p><b> Євангелія від Марка 14:10-42</b><p><i>10</i> Юда ж Іскаріотський, один з дванадцятьох, пішов до первосвящеників, щоб видати його їм.  <i>11</i> Вони, почувши це, зраділи й обіцяли дати йому гроші. І він шукав, як би його видати у сприятливий час. <i>12</i> А першого дня Опрісноків, коли жертвували Пасху, кажуть до нього учні: &quot;Де хочеш, щоб ми йшли й приготували, – щоб ти їв Пасху?&quot;  <i>13</i> І послав двох із своїх учнів, і сказав їм: &quot;Ідіть у місто; і стріне вас чоловік, що нестиме жбан води; йдіть лишень за ним,  <i>14</i> і куди він увійде, скажіть господареві дому: Учитель питає: Де моя світлиця, в якій я міг би спожити з учнями моїми Пасху?  <i>15</i> І він вам покаже світлицю велику, вистелену килимами та готову. Там приготуйте нам.&quot; <i>16</i> Учні пішли, прибули до міста і знайшли, як він сказав їм, та й приготували Пасху. <i>17</i> Якже настав вечір, – приходить з дванадцятьма.  <i>18</i> І коли вони сиділи за столом та споживали, Ісус промовив: &quot;Істинно кажу вам, один з вас, який їсть зо мною, мене видасть.&quot;  <i>19</i> Вони засмутились і один по одному заходились його питати: &quot;Чи не я?&quot;  <i>20</i> Він відповів їм: &quot;Один з дванадцятьох, що вмачає зо мною руку в миску.  <i>21</i> Син Чоловічий іде, як написано про нього; але горе тому чоловікові, що зрадить Сина Чоловічого. Краще було б не родитись чоловікові тому!&quot; <i>22</i> І коли вони їли, Ісус узяв хліб, благословив, розломив і дав їм, кажучи: &quot;Беріть, це моє тіло.&quot;  <i>23</i> Потім узяв чашу, воздав хвалу, дав їм, і пили з неї всі.  <i>24</i> Та й сказав їм: &quot;Це моя кров Завіту, що проливається за багатьох.  <i>25</i> Істинно кажу вам, що не питиму вже від плоду винограду аж по той день, як новим буду його пити в Царстві Божім.&quot;  <i>26</i> І, проспівавши, вийшли на гору Оливну. <i>27</i> І сказав їм Ісус: &quot;Усі ви спокуситеся, бо написано: Вдарю пастиря, і вівці розбіжаться.  <i>28</i> Та по моїм воскресінні випереджу вас у Галилеї.&quot;  <i>29</i>. А Петро сказав до нього: &quot;Навіть коли й усі спокусяться, – та не я!&quot;  <i>30</i> Відповів йому Ісус: &quot;Істинно кажу тобі, що ти сьогодні, цієї ночі, заки півень заспіває двічі, тричі мене відречешся.&quot;  <i>31</i> А він ще більше твердив: &quot;Хоч би мені прийшлося з тобою і вмерти, не відречусь я тебе!&quot; І всі так само говорили. <i>32</i> І приходять вони на місце, що зветься Гетсиманія, – то й каже своїм учням: &quot;Посидьте тут, поки я помолюся.&quot;  <i>33</i> І взяв із собою Петра, Якова та Йоана, і почав жахатись та тривожитись.  <i>34</i> Потім каже до них: &quot;Душа моя вся смутиться аж до смерти. Лишіться тут і чувайте.&quot;  <i>35</i> Пройшовши трохи далі, він припав до землі й почав молитися, щоб, якщо можливо, минула його ця година.  <i>36</i> І мовив: &quot;Авва – Отче, усе тобі можливе: віддали від мене цю чашу! Та не що я хочу, а що ти.&quot;  <i>37</i> І приходить, і знаходить їх уві сні, та й каже до Петра: &quot;Симоне, ти спиш? Не міг єси чувати ані однієї години?  <i>38</i> Чувайте ж, моліться, щоб не ввійти в спокусу. Дух бадьорий, але тіло кволе!&quot; <i>39</i> І знову, відійшовши, молився та промовляв те саме слово.  <i>40</i> І, повернувшися, знову знайшов їх уві сні, очі бо в них були отяжілі й вони не знали, що йому відказати.  <i>41</i> Повернувся він утретє й каже їм: &quot;Спите ще й спочиваєте? Досить, прийшла година: ось Син Чоловічий буде виданий у руки грішникам.  <i>42</i> Уставайте, ходімо! Зрадник мій ось наблизився!&quot;
<p>* * *
<p><b>«Чувайте ж, моліться, щоб не ввійти в спокусу».</b>
<p>Коли йдеться про спокуси, то бачимо, що наша людська природа дуже крихка й тендітна. Нерідко можемо злякатися того, як за якихось обставин у нас зароджуються дуже різні бажання, думки, стремління, про які ми ніколи б навіть не думали, не сподівалися, що щось подібне могло в нас таїтися. Людина зі своєї гріховної природи здатна на великі злочини. Пригадаймо собі німецькі концтабори, радянські ГУЛАГи, не такі далекі від нас. У тих концтаборах, крім людей, які робили диявольські вчинки, були особи великої святості, великої праведності, стільки великих святих, прославлених у нашій Церкві. 
<p>Отже, можемо дійти висновку, що є ситуації, в яких можна і досягти святості, і зробити великий гріх, – усе залежить від того, чи будемо чувати й молитися, щоб не впасти в спокусу, чи піддамося спокусі й згрішимо. <b>Ситуація, сама собою, не зробить нас ні святими, ні грішними, у ній лише можемо виявити, що в нас переважає: велич Божої дитини чи наша гріховність. </b>
<p>Маємо пам’ятати, що як крок до святості починається з малого зусилля, так і шлях до великого падіння починається з малого вчинку. <b>Тому завжди чуваймо в малому – і будемо великі у великому! </b>
<p><b>Преосв. Венедикт, єпископ Львівський</b>