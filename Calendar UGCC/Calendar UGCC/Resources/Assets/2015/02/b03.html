<p><b> Друге послання апостола Петра 2:9-22</b><p><i>9</i> то Господь знає, як визволяти побожних від спокуси, неправедних же, призначених для кари, тримати на день суду; <i>10</i> особливо тих, які лише шукають брудних похотей тіла і зневажають Всевладу. Зухвалі та нахабні, вони не бояться кидати наклепи на величчя, <i>11</i> тоді як ангели, хоч силою і міццю більші, не виносять на них перед Господом – зневажливого осуду. <i>12</i> Вони, мов нерозумна тварина, що з природи на те й родиться, щоб її ловили й нищили, зневажаючи те, чого не розуміють, у тлінні своїм будуть знищені  <i>13</i> і зазнають кари як відплати за несправедливість. Вони повсякденні розкоші за щастя вважають, – брудні й мерзенні, насолоджуються у своїх облудах, бенкетуючи собі з вами. <i>14</i> Очі в них сповнені перелюбом і грішать безнастанно; вони зваблюють нестійкі душі; серце в них до зажерливости вправне, – діти прокляття! <i>15</i> Вони, покинувши дорогу просту, заблудили, ідуть слідом за Валаамом, сином Беора, що милувався у неправедній заплаті, <i>16</i> тож дознав докору за власний переступ: ослиця, німа, підяремна, заговорила людським голосом і спинила безум пророка. <i>17</i> Вони – джерела безводні, хмари, хуртовиною гонені. Для них приготована чорна пітьма. <i>18</i> Верзуть вони пусті нісенітниці, розбещеними похотями тіла приваблюють людей, які ледве що втекли від тих, які проводять життя у блуді. <i>19</i> Вони обіцяють їм волю, самі раби зіпсуття, бо хто ким був переможений, того він і невільником став. <i>20</i> Бо коли ті, що, спізнавши Господа і Спаса нашого Ісуса Христа, втекли від погані світу, а знов обплутані нею, їй улягають, то останнє їхнє гірше, ніж перше. <i>21</i> Ліпше було б їм дороги справедливости не спізнати, аніж, спізнавши, відвернутися від переданої їм святої заповіді. <i>22</i> З ними трапилося те, про що приповідка влучно каже: «Пес повернувся до своєї блювотини», або: «Свиня, вимита, качається у грязюці.» <p><b> Євангелія від Марка 13:14-23</b><p><i>14</i> А як побачите мерзоту спустошення, що настане там, де їй не слід наставати, – хто читає, хай розуміє! – тоді ті, що в Юдеї, нехай утікають у гори;  <i>15</i> хто на покрівлі, нехай на діл не сходить, ані не входить до своєї хати, щоб узяти щось із неї;  <i>16</i> а хто у полі, нехай не повертається назад узяти свою одежу.  <i>17</i> Горе вагітним і тим, що годуватимуть грудьми у той час.  <i>18</i> Моліться, щоб це не сталося зимою!  <i>19</i> Бо дні ті будуть таким лихом, якого не було від початку світу, що його сотворив Бог, аж понині, і ніколи більш не буде.  <i>20</i> І якби Господь не вкоротив тих днів, ніхто б не врятувався; але заради вибраних, що їх вибрав, він укоротив ті дні. <i>21</i> І коли вам хтось тоді скаже: Ось тут Христос, – абож: Глянь, онде! – то не вірте.  <i>22</i> Постануть бо месії неправдиві та пророки ложні й чинитимуть знаки та чуда, щоб, оскільки можна, одурити вибраних.  <i>23</i> Ви ж зважайте! Я сказав вам усе заздалегідь. 
<p>* * *
<p><b>«Постануть бо месії неправдиві та пророки ложні й чинитимуть знаки та чуда».</b>
<p>Ще тоді, коли Мойсей мав вивести вибраний народ з єгипетської неволі, не тільки він, а й інші люди, які не служили Богові, могли творити чуда. Не лише Мойсей силою Божою, але й єгипетські чарівники могли вслід за ним перетворити свої палиці на змій. І той, хто не був вкорінений у вірі в Бога, звичайно, міг засумніватися: як Мойсей може бути Божим посланцем, якщо слуги фараона роблять те саме. 
<p>Але однакові зовні чуда відрізняються своєю метою та результатом. Плодом чуда, яке походить від Бога, – завжди наближення людини до Нього, зміна на краще життя конкретної особи, вдосконалення в чеснотах. 
<p><b>Все, що ми тут, на землі, робимо, не має жодної цінності, якщо не наближає нас до Бога, не веде до вічного спасення, не дає надії на зустріч з Творцем.</b>
<p><b>Преосв. Венедикт, єпископ Львівський</b>