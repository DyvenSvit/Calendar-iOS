<p><b> Послання апостола Юди 1:11-25</b><p><i>11</i> Горе їм, бо вони пішли дорогою Каїна і, на відплату, потрапили в обман Валаама й у бунті Корея загинули. <i>12</i> Вони -підводні скелі на бенкетах ваших, які живляться безсоромно з вами й самих себе випасають; хмари безводні, вітрами гнані; дерева, що пізно восени безплідні, двічі померлі, вирвані з корінням; <i>13</i> люті морські хвилі, що власним соромом шумують; зорі блукаючі, яким пречорна темрява збережена повіки. <i>14</i> Про них також пророкував Енох, сьомий від Адама, кажучи: «Ось прибув Господь із своїми десятками тисяч святих, <i>15</i> щоб учинити суд над усіма й виявити всім безбожним усі вчинки їхньої безбожности, які вони безбожно накоїли, та всі зневаги, що проти нього говорили оті грішники безбожні.» <i>16</i> Вони ремствують, нарікають на свою долю й у своїх пожадливостях перебувають; уста ж їхні промовляють гордовито, підлещуються для користи. <i>17</i> Ви ж, любі, пригадайте собі те, що вам передсказали апостоли Господа нашого Ісуса Христа, <i>18</i> які вам говорили: «Останнього часу будуть насмішники, що діятимуть у своїх похотях безбожних.» <i>19</i> Це ті, що розбрат сіють, тварини, що не мають духу. <i>20</i> Ви ж, любі, що будуєтеся вашою найсвятішою вірою і молитесь у Святім Дусі,  <i>21</i> бережіть себе самих у любові Божій, очікуючи милости Господа нашого Ісуса Христа для вічного життя. <i>22</i> Тих, що вагаються, старайтеся переконати; <i>23</i> інших рятуйте, вириваючи з вогню; до інших майте повне страху милосердя, ненавидьте навіть одежу, забруднену тілом. <i>24</i> Тому ж, хто може зберегти вас від занепаду й поставити перед славою своєю непорочними в радості, <i>25</i> єдиному Богу, Спасу нашому, через Ісуса Христа, Господа нашого – слава, велич, сила і могутність перед усіма віками і нині й по всі віки! Амінь. <p><b> Євангелія від Луки 23:1-34,44-56</b><p><i>1</i> Тоді встала вся їхня громада, і повели його до Пилата. <i>2</i> І заходились його винуватити, кажучи: “Цього ми знайшли, що він підбурює народ наш, забороняє давати кесареві податок і каже, що він – Христос-Цар.” <i>3</i> Пилат спитав його: “Ти цар юдейський?” А Ісус у відповідь сказав до нього: “Ти кажеш.” <i>4</i> Тоді Пилат промовив до первосвящеників і юрби: “Я не знаходжу ніякої провини на цій людині.” <i>5</i> Вони ж наполягали і кричали: “Народ бунтує, навчаючи по всій Юдеї, почавши з Галилеї аж сюди.” <i>6</i> Почувши це Пилат, спитав, чи цей чоловік галилеянин; <i>7</i> а довідавшися, що він з-під влади Ірода; відіслав його до Ірода, який тими днями перебував також у Єрусалимі. <i>8</i> Ірод дуже зрадів, побачивши Ісуса; бажав бо здавна бачити його, тому, що чув про нього й сподівавсь побачити від нього якесь чудо. <i>9</i> Силу питань він йому ставив, але Ісус не відповідав йому нічого. <i>10</i> Первосвященики ж та книжники стояли там і сильно його винуватили. <i>11</i> Тоді Ірод з вояками своїми, зневаживши його й насміявшись з нього, надів на нього білу одіж і відіслав його назад до Пилата. <i>12</i> І того ж самого дня Ірод і Пилат стали приятелями між собою, раніш бо ворогували. <i>13</i> Скликавши, отже, первосвящеників, старшин і народ, <i>14</i> Пилат промовив до них: “Ви привели до мене цього чоловіка як бунтаря народу; ото я, розсудивши справу перед вами, не знайшов на цьому чоловікові (ніякої) провини в тому, про що оскаржуєте його. <i>15</i> Та й Ірод ні, бож відіслав його до нас. Виходить, отже, що він не допустився нічого, гідного смерти. <i>16</i> Тож я його покараю і відпущу.” <i>17</i> Треба ж було їм одного випустити з-за празника. <i>18</i> Та вони всі разом закричали: “Убий цього, а відпусти нам Варавву!” <i>19</i> Цього (останнього) за якийсь заколот у місті та за вбивство кинули були у в'язницю. <i>20</i> Пилат, бажаючи їм відпустити Ісуса, промовив до них знову. <i>21</i> Та вони закричали: “Розіпни, розіпни його!” <i>22</i> І втретє він до них промовив: “Яке ж бо зло вчинив він? Я не знайшов на ньому нічого, гідного смерти. Тож, покаравши його, відпущу.” <i>23</i> Але вони наполягали сильним криком і вимагали, щоб його розіп'яти. І крик їхній переміг. <i>24</i> Тоді Пилат присудив, щоб сталося згідно з їхньою просьбою. <i>25</i> І він відпустив того, що за повстання і вбивство був вкинутий у темницю і що про нього вони просили; Ісуса ж видав їм напризволяще. <i>26</i> І як вони його повели, схопили якогось Симона Киринея, що повертався з поля, і поклали хрест на нього, щоб ніс за Ісусом. <i>27</i> Ішов за ним натовп людей великий і жінки, що плакали за ним та голосили. <i>28</i> Ісус же обернувся до них і сказав: “Дочки єрусалимські, не плачте надо мною, а плачте над собою і над вашими дітьми! <i>29</i>. Бо ось настануть дні, коли скажуть: Щасливі неплідні та й лона, що не родили, і груди, що не годували. <i>30</i> Тоді почнуть вони горам казати: Впадьте на нас! – і горбам: Покрийте нас! <i>31</i> Бо коли так обходяться з деревом зеленим, що тоді з сухим буде?” <i>32</i> З ним вели також двох інших, злочинців, щоб їх скарати на смерть. <i>33</i> І як прийшли на місце, що зветься Череп, там його розіп'яли і злочинців, одного по правиці, а другого по лівиці. <i>34</i> Ісус же сказав: “Отче, відпусти їм, не знають бо, що роблять.” Коли ж ділили його одіж, то кидали жереб. <i>44</i> Було вже близько шостої години, і темрява по всій землі настала аж до дев'ятої години, <i>45</i> бо затьмарилось сонце; а й завіса храму роздерлася посередині. <i>46</i> Ісус закликав сильним голосом: “Отче, у твої руки віддаю духа мого!” Сказавши це, він віддав духа. <i>47</i> Побачивши, що сталося, сотник почав прославляти Бога, кажучи: “Справді цей чоловік був праведний.” <i>48</i> Всі люди, що були збіглися на те видовище, побачивши, що сталось, поверталися (додому), б'ючи себе у груди. <i>49</i> Усі ж його знайомі стояли оподалік, а жінки, що були прийшли слідом за ним з Галилеї, дивилися на це. <i>50</i> І ось був чоловік, на ім'я Йосиф, радник, – людина добра й праведна, <i>51</i> що не пристав був до їхньої ради, ані вчинків. Походив він з Ариматеї, юдейського міста й очікував Божого Царства; <i>52</i> цей прийшов до Пилата й просив тіла Ісуса. <i>53</i> Зняв він його з хреста й, обгорнувши його в полотно, поклав у гробниці, висіченій у скелі, де ще ніхто не лежав. <i>54</i> День цей був п'ятниця, і вже заходила субота. <i>55</i> Жінки ж, які були прийшли з Ісусом з Галилеї, ідучи слідом за Йосифом, бачили гробницю і як покладено тіло Ісуса. <i>56</i> Повернувшись, вони приготовили пахощів та мира, але в суботу, за приписом, відпочивали. 
<p>* * *
<p><b>«І того ж самого дня Ірод і Пилат стали приятелями між собою, раніш бо ворогували».</b>
<p>Бачимо в цьому уривку Євангелія унікальну річ. Христова присутність змінює життя людей і стосунки між ними. Двоє людей, які були далекими від Бога й не шукали за Його посередництвом змін у своєму житті, від короткотривалої присутності між ними Ісуса Христа «стали приятелями». 
<p>Поки Спасителя водили від Пилата до Ірода, оскільки Пилат не мав бажання віддавати Його на страту, а Ірод не мав права цього зробити, бо карати на смерть було дозволено лише римській владі, минуло небагато часу. Але в той час вороги стають приятелями.
<p>Сам Ісус терпить і страждає від них, зрештою – вони віддають Його на смерть, однак сама присутність Христа-Бога приносить порозуміння між Іродом і Пилатом і показує нам, що Бог діє завжди й повсякчас. <b>Таке й наше покликання – не зважати, які обставини є навколо, важкі чи легкі для нас, але у всі ситуації приносити Бога. </b>
<p><b>Преосв. Венедикт, єпископ Львівський</b>