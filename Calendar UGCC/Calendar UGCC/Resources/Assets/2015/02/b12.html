<p><b> Послання апостола Павла до Євреїв 13:7-16</b><p><i>7</i> Пам'ятайте про наставників ваших, які звіщали вам слово Боже, і дивлячись уважно на кінець їхнього життя, наслідуйте їхню віру. <i>8</i> Ісус Христос учора й сьогодні – той самий навіки. <i>9</i> Не піддавайтеся різним та чужим наукам: воно бо добре укріпити серце благодаттю, не стравами, які не принесли ніякої користи тим, що віддавалися їм. <i>10</i> Є у нас жертовник, з якого не мають права їсти ті, що при наметі служать. <i>11</i> Бо котрих звірят кров архиєрей заносить у святиню за гріхи, тих м'ясо палиться за табором. <i>12</i> Тому й Ісус, щоб освятити народ власною своєю кров'ю, страждав поза містом. <i>13</i> Тож виходьмо до нього за табір, несучи наругу його, <i>14</i> бо ми не маємо тут постійного міста, а майбутнього шукаєм. <i>15</i> Через нього принесім завжди Богові жертву хвали, тобто плід уст, які визнають його ім'я. <i>16</i> Добродійства та взаємної допомоги не забувайте: такі бо жертви Богові приємні. <p><b> Євангелія від Матея 5:4-19</b><p><i>4</i> Блаженні тихі, бо вони успадкують землю. <i>5</i> Блаженні засмучені, бо будуть утішені. <i>6</i> Блаженні голодні та спраглі справедливости, бо вони наситяться. <i>7</i> Блаженні милосердні, бо вони зазнають милосердя.  <i>8</i> Блаженні чисті серцем, бо вони побачать Бога. <i>9</i> Блаженні миротворці, бо вони синами Божими назвуться. <i>10</i> Блаженні переслідувані за правду, бо їхнє Царство Небесне. <i>11</i> Блаженні ви, коли вас будуть зневажати, гонити та виговорювати всяке лихо на вас, обмовляючи мене ради. <i>12</i> Радійте й веселіться, бо нагорода ваша велика на небі; так бо переслідували пророків, які були перед вами. <i>13</i> Ви  – сіль землі. Коли ж сіль звітріє, чим її солоною зробити? Ні на що не придатна більше, хіба  – викинути її геть, щоб топтали люди. <i>14</i>, Ви – світло світу. Не може сховатись місто, що лежить на верху гори. <i>15</i> І не запалюють світла та й не ставлять його під посудиною, лише на свічник, і воно світить усім у хаті. <i>16</i> Так нехай світить перед людьми ваше світло, щоб вони, бачивши ваші добрі вчинки, прославляли вашого Отця, що на небі. <i>17</i> Не думайте, що я прийшов усунути закон чи пророків: я прийшов їх не усунути, а доповнити. <i>18</i> Істинно бо кажу вам: Доки перейде небо й земля, ні одна йота, ні одна риска з закону не перейде, поки все не здійсниться. <i>19</i> Хто, отже, порушить одну з оцих найменших заповідей і навчить інших так робити, той буде найменшим у Небеснім Царстві. А хто виконає їх і навчить, той буде великим у Небеснім Царстві.
<p>* * *
<p><b>Тож виходьмо до Нього за табір, несучи наругу Його</b>
<p>Нам легко перебувати у комфортному для себе середовищі. Ми нам добре, коли все за нашими правилами, коли ми маємо звичні для себе проблеми, які звично вирішуємо...
<p>Інша справа, коли вийти з цієї зони комфорту і подивитися, як живуть інші, ті, що від нас геть далекі і нам чужі. І не просто подивитися, а зрозуміти їх, зануритися у їхнє життя і спробувати допомогти... І не казати після першої поразки, що нам це не під силу, а проаналізувати, що ми вчинили не так, старатися, поки дійсно не допоможемо. Поки дійсно не усвідомимо, що не всі такі, як ми, що ті, інші, теж заслуговують на любов і повагу.
<p><b>Ісусе! Навчи мене любити людей! Навчи мене знаходити добро у мені й світити радістю і любов'ю моїм ближнім! Амінь.</b>
<p><b>Марта Зозуля</b>
