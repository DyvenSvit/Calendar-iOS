<p><b>Св. мчц. Агафії</b>
<p>Свята Агафія народилася у багатій християнській родині і жила у III ст. в місті Палермо на Сицилії за правління імператора Декія. З юних літ дівчина посвятила себе Богові. Царський консул Квінтіан, який був поганином, жадібним оком дивився як на дівочу красу, так і на багатство Агафії.
<p>Він намагався різними способами змусити її відступитися від Христової віри і схилити до того, щоб вона вийшла за нього заміж. Але ні примусове перебування Агафії у будинку розпусти, ні жорстокі тортури не зламали дівчини, яка з Божою допомогою дотримала своєї обітниці чистоти і невинності. Після жахливих катувань Агафія померла мученицькою смертю у в'язниці. На гробі Агафії діялися численні чуда. Під час посвячення церкви на її честь Бог прославив Агафію новими чудами.