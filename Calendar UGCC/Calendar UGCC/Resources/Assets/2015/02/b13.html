<p><b> Друге послання апостола Йоана 1:1-13</b><p><i>1</i> Старший – вибраній пані та її дітям, що їх я люблю у правді і не лиш я один, а й усі ті, що пізнали правду, <i>2</i> задля правди, що перебуває в нас і буде повік з нами. <i>3</i> Нехай з нами буде благодать, милосердя і мир від Бога Отця та від Ісуса Христа, Отцевого Сина, у правді та в любові. <i>4</i> Я зрадів вельми, що знайшов між дітьми твоїми таких, які живуть у правді за заповіддю, яку ми від Отця прийняли. <i>5</i> І тепер прошу тебе, пані, не щоб я нову заповідь тобі писав, а ту, що маємо від початку: любімо одні одних! <i>6</i> Любов же в тому, щоб жити за його заповідями. А заповідь ця, як ви то чули від початку: щоб ви в любові жили. <i>7</i> Багато бо спокусників поширилось у світі, що не визнають Ісуса Христа, який прийшов у тілі. Той то є спокусник і антихрист. <i>8</i> Зважайте ж на себе, щоб не втратити те, що ми заробили, а прийняти повну нагороду. <i>9</i> Кожен, хто забігає наперед і не тримається Христового вчення, той не має Бога. Хто ж перебуває в цьому вченні, той Отця і Сина має. <i>10</i> Якщо хтось до вас приходить і цього вчення не приносить, того до хати не приймайте і не вітайте. <i>11</i> Бо хто його вітає, той бере участь у його лихих вчинках. <i>12</i> Чимало мав я до вас писати, та не хотів на папері й чорнилом, але надіюсь прийти до вас і усно з вами поговорити, щоб радість ваша була повна. <i>13</i> Вітають тебе діти сестри твоєї вибраної.  <p><b> Євангелія від Марка 15:22,25,33-41</b><p><i>22</i> І привели його на місце Голготу, що значить Череп-місце,  <i>25</i> Була ж: третя година, коли вони розіп'яли його.  <i>33</i> А як настала шоста година, темрява наступила по всій землі аж до дев'ятої години.  <i>34</i> О дев'ятій же годині Ісус скрикнув голосом сильним: &quot;Елої, Елої, лама савахтані?&quot; – що означає у перекладі: &quot;Боже мій, Боже мій! Чому єси покинув мене?&quot;  <i>35</i> Деякі з тих, що там стояли, почувши те, казали: &quot;Он, Іллю кличе!&quot;  <i>36</i> Побіг один і, намочивши губку оцтом та настромивши на тростину, давав йому пити, кажучи: &quot;Чекайте, побачимо, чи прийде Ілля зняти його!&ququot;  <i>37</i> А Ісус, голосом сильним скрикнувши, віддав духа.  <i>38</i> Тоді завіса в храмі роздерлася надвоє, зверху аж донизу.  <i>39</i> Бачивши ж сотник, що стояв проти нього, що так віддав духа, сказав: &quot;Чоловік цей справді був Син Божий.&quot; <i>40</i> Були й жінки, що дивилися здалека. Між ними була Марія Магдалина, Марія, мати Якова Молодшого та Йосифа, і Саломія,  <i>41</i> що слідом за ним ходили і йому услугували, як був він у Галилеї, та й багато інших, що з ним були прийшли в Єрусалим.
<p>* * *
<p><b>«І з беззаконними полічено Його».</b> 
<p>Коли ми приходимо до храму, то все там виглядає благоговійно, мило, у храмі порядок, чистота, лине мелодійний спів, між парафіянами панує повага. Через обряди і традиції ми здобуваємо досвід присутності Бога. Зовсім не так було, коли жив Ісус Христос і апостоли, чи, тим паче, в останні години Ісусового життя. Бичування, кров, терпіння, муки, несправедливість, біль, емоції, людські пристрасті – тоді все змішалося настільки, що годі було побачити Бога чи божественність. Усе захлиснуло надто людське, надто приземлене, надто емоційне, пристрасне… але бачимо, що саме в такому людському бруді приходить наше спасення. 
<p><b>У «бруді» нашого життя, якщо так можна сказати, посеред наших проблем, наших падінь, наших невдач водночас приходить і наше спасення. Будьмо впевнені, що крізь наші падіння, невдачі та помилки простягається шлях до нашого спасення.</b> Якщо ми прагнемо пройти через усе з Богом, то, знаючи це, Він обдаровує нас спасенням й освячує навіть у тих обставинах, у яких ми своїм людським розумінням не можемо на це сподіватися. 
<p><b>Преосв. Венедикт, єпископ Львівський</b>