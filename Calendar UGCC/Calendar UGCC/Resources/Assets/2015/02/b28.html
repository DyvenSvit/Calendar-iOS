<p><b> Послання апостола Павла до Євреїв 1:1-12</b><p><i>1</i> Багаторазово й багатьма способами Бог говорив колись до батьків наших через пророків.  <i>2</i> За останніх же оцих днів він говорив до нас через Сина, якого зробив спадкоємцем усього і яким створив віки. <i>3</i> Він – відблиск його слави, образ його істоти, – підтримуючи все своїм могутнім словом, здійснив очищення гріхів і возсів праворуч величі на вишині, <i>4</i> ставши від ангелів стільки вищим, оскільки успадкував визначніше від них ім'я. <i>5</i> Кому бо з ангелів він коли мовив: «Син мій єси, я сьогодні породив тебе?» І ще: «Я буду йому за Отця, а він буде мені за Сина?» <i>6</i> Коли ж знов уводив Первородного у світ, то каже: «Нехай поклоняться йому всі ангели Божі.» <i>7</i> А щодо ангелів мовить: «Той, хто вітри своїми вісниками вчиняє, а полум'я вогненне – слугами своїми.» <i>8</i> А до Сина: «Престол твій, Боже, віковічний, і берло правоти – берло твого царства. <i>9</i> Ти полюбив справедливість і зненавидів беззаконність, тому помазав тебе, Боже, Бог твій єлеєм радости понад твоїх співучасників.» <i>10</i> І: «Ти, Господи, напочатку заснував землю і небеса – діло рук твоїх. <i>11</i> Вони загинуть, ти ж перебуваєш; усі, мов одежа, постаріються. <i>12</i> Ти їх, неначе одежину, згорнеш і, немов одежа, вони зміняться. Ти ж – той самий, і літа твої не скінчаться.» <p><b> Євангелія від Марка 2:23-3:5</b><p><i>23</i> Однієї суботи проходив Ісус ланами, а його учні на ходу зривали колосся.  <i>24</i> А фарисеї ж: йому й кажуть: &quot;Дивись! Чого ті роблять у суботу таке, що не дозволено?&quot;  <i>25</i> А він їм: &quot;Невже ви не читали, що Давид зробив, бувши в потребі, – зголоднів бо він сам і ті, що з ним були?  <i>26</i> Як він за первосвященика Авіятара увійшов у храм Божий і з'їв жертовні хліби, яких не дозволено їсти нікому, крім священиків, а й дав також тим, що з ним були?&quot; <i>27</i> І каже до них: &quot;Суботу установлено для людини, а не людину для суботи,  <i>28</i> тож Син Чоловічий – Владика й над суботою.&quot; <i>1</i> І ввійшов знову в синагогу, а був там чоловік, який мав суху руку.  <i>2</i> Отож стежили за ним, чи він оздоровить його в суботу, – щоб його обвинуватити.  <i>3</i> І мовить Ісус до чоловіка, який мав суху руку: &quot;Стань посередині!&quot;  <i>4</i> А потім до них і каже: &quot;Годиться в суботу чинити добро чи зло, спасти життя чи погубити?&quot; Вони ж мовчали.  <i>5</i> Тоді, поглянувши на них гнівно, зажурений, що їхні серця закам'яніли, каже до чоловіка: &quot;Простягни лишень руку!&quot; І той простягнув, і рука його одужала.  <p><b> Друге послання апостола Павла до Тимотея 2:1-10</b><p><i>1</i> Ти ж, мій сину, зміцнюйся у благодаті, що в Христі Ісусі. <i>2</i> А що ти чув від мене при багатьох свідках, те передай вірним людям, які будуть здібні інших теж навчити. <i>3</i> Отож, перенось труди й ти, як добрий воїн Христа Ісуса. <i>4</i> Ніхто, бувши воїном, не втручається у справи життя цього, якщо хоче догодити тому, хто його найняв на службу. <i>5</i> І коли хтось бореться, то не отримує вінка, якщо не бореться законно. <i>6</i> Рільникові, що працює, належиться першому користатися з плодів. <i>7</i> Збагни, що я говорю, а Господь дасть тобі розуміння у всьому. <i>8</i> Пам'ятай про Ісуса Христа, що воскрес із мертвих, з роду Давида, згідно з моєю Євангелією, <i>9</i> за яку я страждаю аж до кайданів, немов злочинець. Та слова Божого зв'язати не можливо. <i>10</i> Тому я все терплю ради вибраних, щоб і вони осягли спасіння, що в Христі Ісусі, з вічною славою. <p><b> Євангелія від Йоана 15:17-16:2</b><p><i>17</i> Ось, що вам заповідаю: щоб ви любили один одного! <i>18</i> Ненавидить вас світ – то знайте: мене він ще перед вами зненавидів. <i>19</i> Були б ви від світу, то світ би своє любив. А що ви не від світу, бо я вибрав вас від світу, ось тому й ненавидить вас світ. <i>20</i> Згадайте слово, що його був я вам вирік: Слуга не більший від пана свого. Переслідували мене – переслідуватимуть і вас. А слово моє зберігали – зберігатимуть і ваше. <i>21</i> Та все те робитимуть вам за моє ім'я, не знають бо того, хто послав мене. <i>22</i> Якби я не прийшов і не говорив до них, гріха не мали б вони. Та нині нема їм пробачення за їхній гріх! <i>23</i> Хто ненавидить мене, той і Отця мого ненавидить. <i>24</i> Був би я не вчинив серед них діл, що їх ніхто інший не вчинив, – гріха не мали б вони. А так – ось бачили, і зненавиділи: і мене, і Отця мого. <i>25</i> Але щоб здійснилося слово, яке в законі їхньому записано: Зненавиділи вони мене без причини! <i>26</i> Як прийде Утішитель, якого зішлю вам від Отця, Дух істини, який від Отця походить, то він і свідчитиме за мене. <i>27</i> Та й ви свідчитимете: ви бо зо мною від початку.» <i>1</i> «Повідав я вам те, щоб ви не зневірилися. <i>2</i> Виключать вас із синагог. А й година настане, коли то всяк, хто вас убиватиме, буде гадати, що служить тим Богові. 
<p>* * *
<p><b>«Суботу установлено для людини, а не людину для суботи».</b>
<p>Знаємо, що в Старому Завіті, згідно з Господньою настановою, було велике пошанування суботи як Божого дня, дня святого. Але у вшануванні дня суботнього, як і в будь-якій ділянці свого життя, людина часто може витворювати собі помилкові підходи. Як бачимо, тоді не раз святкування суботи відбувалося лише заради традиції. Або, ліпше буде сказати, ті чи інші звичаї, порядки, які додали самі люди до почитання суботи, стали самоціллю, немовби ідолами. Люди часто забували, для кого це все робиться, і замість вшановувати Бога і дбати про людину як вінець Його творіння, дбали лише про виконання тих чи інших правил і постанов. 
<p>Господь саме на це звертає увагу: що є важливішим? Чи Бог і людина як Його улюблене творіння, чи те, що встановила сама людина: порядки, правила, закони? У контексті цього в часі Великого посту маємо поглянути на своє життя. Наскільки наше життя і наше богопочитання згідне з Божою волею і наукою Церкви? Чи я поклоняюся Богові та виконую Його настанови, чи під виглядом служіння Богові перебуваю в полоні якихось своїх правил і підходів? 
<p>Зрозуміти відповіді на ці запитання дуже легко: <b>що більше ми живемо Богом, то більше Його виявляємо у своєму житті. А якщо нами керують обставини, то це свідчить, що ми дуже далеко від Бога і Його волі.</b>
<p><b>Преосв. Венедикт, єпископ Львівський</b>