<p><b>Прп. Авксентія</b>
<p>Преподобний Авксентій, за походженням сирієць, служив при дворі імператора Теодосія Молодшого (418 - 450). Святий Авксентій прийняв сан пресвітера, а потім і чернечий постриг. Після цього, віддалившись у Витанію, він знайшов відлюдне місце на горі Оксія, недалеко від Халкидону. У 451 році святий Авксентій був покликаний на IV Вселенський Собор в Халкидоні, де і прославився тим, що викрив Евтихієву і Несторієву єресі. Великий знавець Святого Письма, святий Авксентій легко осоромлював тих, хто вступав з ним у суперечку. Після закінчення Собору святий Авксентій знову повернувся у свою відокремлену келію на горі. Преподобний Авксентій уснув приблизно 470 року, залишивши після себе учнів і заснувавши багато монастирів.
<p><i>У той самий день</i>
<p><b>Переставлення прп. Константина філософа, у монахах Кирила, учителя слов’янського</b>
<p>Святий рівноапостольний Кирило, учитель слов'янський (до прийняття схими - Костянтин), і старший брат його Методій (пам'ять 6 квітня), за походженням слов'яни, народилися в Македонії у місті Солунь. Святий Кирило отримав дуже добру освіту, з 14-річного віку виховувався з сином імператора. У юному віці прийняв сан пресвітера. Після повернення до Константинополя був викладачем філософії. Святий Кирило з успіхом вів дебати з єретиками, іконоборцями і з магометанами. Прагнучи самоти, він віддалився на гору Олімп до свого старшого брата Методія, але його самота тривала недовго. Обох братів у 857 році послали в місіонерську подорож для проповіді хозарам християнства. По дорозі вони зупинялися в Херсоні і знайшли там мощі священномученика Климента, папи Римського. У 862 році почалася головна справа святих братів. На прохання князя Ростислава імператор послав їх до Моравії для проповіді християнства слов'янською мовою. Святі Кирило і Методій склали слов'янську азбуку і переклали слов'янською мовою Євангеліє, Апостол, Псалтир і багато богослужбових книг. Потім святі брати були викликані до Риму на запрошення папи римського. Адріан І зустрів їх з великими почестями, адже Кирило й Методій принесли до апостольської столиці мощі священномученика Климента, папи римського. За природою хворобливий і слабкий, святий Кирило незабаром захворів і, прийнявши схиму, уснув 869 року.