<p><b>Буття 1:24-2:3</b><p>
<i>24</i> Тоді сказав Бог: "Нехай земля виведе з себе живі створіння за їхнім родом: скотину, плазунів і диких звірів за їхнім родом." І сталося так.
<i>25</i> І сотворив Бог диких звірів за їхнім родом, скотину за родом її, і всіх земних плазунів за їхнім родом. І побачив Бог, що воно добре.
<i>26</i> Тож сказав Бог: "Сотворімо людину на наш образ і на нашу подобу, і нехай вона панує над рибою морською, над птаством небесним, над скотиною, над усіма дикими звірями й над усіма плазунами, що повзають на землі."
<i>27</i> І сотворив Бог людину на свій образ; на Божий образ сотворив її; чоловіком і жінкою сотворив їх.
<i>28</i> І благословив їх Бог і сказав їм: "Будьте плідні й множтеся і наповняйте землю та підпорядковуйте її собі; пануйте над рибою морською, над птаством небесним і над усяким звірем, що рухається по землі."
<i>29</i> По тому сказав Бог: "Ось я даю вам усяку траву, що розсіває насіння по всій землі, та всяке дерево, що приносить плоди з насінням: вони будуть вам на поживу.
<i>30</i> Всякому ж дикому звіреві, всякому небесному птаству, всьому, що повзає по землі й має в собі живу душу, я даю на поживу всяку зелень трав." І так сталося.
<i>31</i> І побачив Бог усе, що створив: і воно було дуже добре. І був вечір і був ранок - день шостий.
<i>1</i> Так закінчено небо й землю з усіма її оздобами.
<i>2</i> Бог закінчив сьомого дня своє діло, що його творив був, і спочив сьомого дня від усього свого діла, що творив був.
<i>3</i> І благословив Бог сьомий день і освятив його; того бо дня спочив Бог від усього свого діла, що творячи зробив був.
<p>* * *
<p><b>«І воно було дуже добре».</b>
<p>Читаємо про сотворення всесвіту та сотворення людини. І щоразу після того, що Господь творить, Він підкреслює, що все було добре. Усе, що сотворене, є добре, бо Господь є добрий і все, що Він творить, завжди є добре. А диявол, навпаки, нічого не може створити, він лише паразитує й переінакшує те, що створив Бог, перекручує призначення, викривлює істинну мету й застосування того чи іншого Божого творива. 
<p>Але ж Бог сотворив усе добрим. Навіть те, що тепер у нашому житті є гріхом, злом, не було таким створене, це ми перекрутили, переінакшили, переформатували його у свій спосіб.
<p>Пригляньмося до свого життя: від народження аж до цієї миті. Скільки доброго Бог мені дав! Господь творив добро і буде творити завжди. <b>Але чи ми готові споглядати це добро, створене Богом, і чи ми є співтворцями Божого добра, чи ми творимо й примножуємо Господнє добро, чи поширюємо його? </b>
<p><b>Преосв. Венедикт, єпископ Львівський</b>