<p><b> Друге послання апостола Павла до Тимотея 3:10-15</b><p><i>10</i> Ти ж слідував моїй науці, моїй поведінці, моїй настанові, вірі, довготерпеливості, любові, постійності, <i>11</i> у переслідуваннях, у стражданнях, які були спіткали мене в Антіохії, в Іконії та в Лістрі. Яких то переслідувань не переніс я на собі! А від усіх Господь мене визволив! <i>12</i> Та й усі, що побожно хочуть жити у Христі Ісусі, будуть переслідувані. <i>13</i> А лихі люди й дурисвіти будуть чим далі, тим до гіршого посуватися, зводячи інших, і самі зведені. <i>14</i> Ти ж тримайся того, чого навчився і в чому переконався. Відаєш бо, від кого ти навчився, <i>15</i> і вже змалку знаєш Святе Письмо, яке вірою у Христа Ісуса може тобі дати мудрість на спасіння. <p><b> Євангелія від Луки 18:10-14</b><p><i>10</i> “Два чоловіки зайшли в храм помолитись: один був фарисей, а другий – митар. <i>11</i> Фарисей, ставши, молився так у собі: Боже, дякую тобі, що я не такий, як інші люди – грабіжники, неправедні, перелюбці, або як оцей митар. <i>12</i> Пощу двічі на тиждень, з усіх моїх прибутків даю десятину. <i>13</i> А митар, ставши здалека, не смів і очей звести до неба, тільки бив себе в груди, кажучи: Боже, змилуйся надо мною грішним! <i>14</i> Кажу вам: Цей повернувся виправданий до свого дому, а не той; бо кожний, хто виноситься, буде принижений, а хто принижується, – вивищений.” 
<p>* * *
<p><b>«Бо кожний, хто виноситься, буде принижений, а хто принижується, – вивищений».</b>
<p>У цьому уривку добре бачимо, що Бог не дивиться ні на особу, ні на її статус у суспільстві, ні на її статки, а лише на людське серце. Остаточно визначальним є те, якими ми стаємо перед Богом: смиренними чи самовдоволеними й захопленими собою. Якщо Господь навіть дає мені чогось досягнути в християнському житті, чи в молитовному, чи в аскетичному, чи можливість зробити добро іншим, то я завжди маю дякувати Богові за це і йти далі. 
<p>Бачимо, що митар виправдався тим, що став перед Богом таким, як був. Митарів у тогочасному суспільстві не любили, бо вони чинили несправедливо, нечесно збираючи податки. І він, знаючи своє становище, ситуацію, в якій перебував, не боявся стати перед Богом таким, яким був. Коли станемо перед Богом такими, як ми є, навіть до кінця не знаючи, що маємо зробити, то Господь завжди покаже, якою дорогою йти далі. Тому не біймося ставати перед Господом, нічого не вдаючи. <b>Коли ми зробили щось недобре – станьмо перед Богом у правді, такими, якими ми є, каймося і приносьмо плоди, гідні покаяння! </b>
<p><b>Преосв. Венедикт, єпископ Львівський</b>