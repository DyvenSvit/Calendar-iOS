<p><b> Послання апостола Павла до Римлян 16:19-26</b><p><i>19</i> Ваша слухняність дійшла до всіх. Ви – моя радість, але я хочу, щоб ви були мудрі в доброму і від зла чисті. <i>20</i> Бог же миру роздавить незабаром сатану під вашими ногами. Благодать Господа нашого; Ісуса Христа (хай буде) з вами. <i>21</i> Вітає вас мій співробітник Тимотей, як також Лукій, Ясон та Сосипатр, мої родичі. <i>22</i> Вітаю вас у Господі я, Терцій, що написав цього листа. <i>23</i> Вітає вас Ґай, гостинний для мене і всієї Церкви. <i>24</i> Вітає вас Ераст, скарбник міський, і брат Кварт. <i>25</i> Тому ж, хто може вас утвердити згідно з моєю Євангелією та з проповідуванням Ісуса Христа, згідно з відкриттям тайни, промовчаної протягом відвічних часів, <i>26</i> а тепер же об'явленої через писання пророків, за веліннями предвічного Бога, розголошеної ж для всіх народів, щоб вони повинувалися вірі, – <p><b> Євангелія від Матея 6:1-13</b><p><i>1</i> “Уважайте добре, щоб ви не чинили ваших добрих учинків перед людьми, які бачили б вас, а то не матимете нагороди в Отця вашого, що на небі. <i>2</i> Отож, коли даєш милостиню, не труби перед собою, як роблять лицеміри по синагогах та вулицях, щоб їх хвалили люди. Істинно кажу вам: Вони вже мають свою нагороду. <i>3</i> Ти ж, коли даєш милостиню, нехай твоя ліва рука не знає, що робить твоя права: <i>4</i> щоб твоя милостиня була таємна, і Отець твій, що бачить таємне, віддасть тобі. <i>5</i> А коли молитеся, не будьте як ті лицеміри, що люблять навидноті молитися по синагогах та на перехрестях, щоб показатися людям. Істинно кажу вам: Вони вже мають свою нагороду. <i>6</i> Ти ж, коли молишся, увійди у свою кімнату, зачини за собою двері й молись Отцеві твоєму, що перебуває в тайні, а Отець твій, що бачить таємне, віддасть тобі. <i>7</i> А коли молитесь, не говоріть зайвого, як ті погани; гадають бо, що за своєю велемовністю будуть вислухані. <i>8</i> Не будьте, отже, подібні до них, бо Отець ваш небесний знає, чого вам треба, перш ніж ви просите в нього. <i>9</i> Тож моліться так:<br>Отче наш, що єси на небі!<br>Нехай святиться твоє ім'я. <i>10</i> Хай прийде твоє царство,<br>нехай буде воля твоя<br>як на небі, так і на землі. <i>11</i> Хліб наш щоденний дай нам нині. <i>12</i> Прости нам довги наші, як і ми прощаємо довжникам нашим, <i>13</i> Не введи нас у спокусу, і але визволь нас від злого. <p><b> Послання апостола Павла до Галатів 5:22-6:2</b><p><i>22</i> А плід Духа: любов, радість, мир, довготерпіння, лагідність, доброта, вірність, <i>23</i> тихість, здержливість. На тих то нема закону. <i>24</i> Ті ж, що є Ісус-Христові, розп'яли тіло з його пристрастями та пожадливостями. <i>25</i> І коли ми живемо духом, то духом і ходімо.  <i>26</i> Не будьмо марнославні, задерикуваті між собою, завидущі одні одним.  <i>1</i> Брати! Коли б хтось попав у якусь провину, то ви, духовні, такого наставляйте духом лагідности, пильнуючи себе самого, щоб і собі не впасти у спокусу. <i>2</i> Носіте тягарі один одного й тим робом виконаєте закон Христа. <p><b> Євангелія від Матея 11:27-30</b><p><i>27</i> Все передане Мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити. <i>28</i> Прийдіть до мене всі втомлені й обтяжені, і я облегшу вас. <i>29</i>. Візьміть ярмо моє на себе й навчіться від мене, бо я лагідний і сумирний серцем, тож знайдете полегшу душам вашим. <i>30</i> Ярмо бо моє любе й тягар мій легкий.” 
<p>* * *
<p><b>«Отець твій, що бачить таємне, віддасть тобі».</b>
<p>Людина має тіло, душу й духа. У людській, тілесній, сфері ми начебто вміємо собі зарадити, суспільство нас цього навчило. І дуже часто, коли говоримо про людину, то ідентифікуємо її лише з тілом, а на духовне життя звертаємо дуже мало уваги.
<p>Коли в Євангелії сказано, що людина щось робить, то йдеться про те, що вона нерідко це щось робить так, щоб це виглядало гарно назовні. Ми часто не усвідомлюємо, що наш християнський принцип поведінки, наші добрі діла завжди спочатку зароджуються всередині нас, щоб потім виявитися назовні.
<p>Пам’ятаймо, що найважливішим є те, що носимо в собі. Адже навіть коли ми цього не реалізуємо зовні, коли його ніхто не побачить, то перед Богом все стане явним. <b>Лише тоді наші діла будуть сповнені справжньої доброти, коли найперше будемо дбати про те, щоб подобатися Господеві у всіх своїх думках, переживаннях і планах.</b>
<p><b>Преосв. Венедикт, єпископ Львівський</b>