<p><b> Перше послання апостола Йоана 3:21-4:6</b><p><i>21</i> Любі! Коли серце не винує, то ми маємо довір'я перед Богом, <i>22</i> і що б ми не просили, одержуєм від нього, бо заповіді його бережемо і чинимо те, що йому вгодне. <i>23</i> А ось його заповідь: Вірувати в ім'я його Сина Ісуса Христа й любити один одного, як він дав був нам заповідь. <i>24</i> Хто його заповіді зберігає, той і перебуває в нім, а він у ньому; і ми знаємо, що він у нас перебуває, від Духа, що його він дав нам. <i>1</i> Любі, не кожному духові вірте, а випробовуйте духів, чи вони від Бога, – багато бо лжепророків прийшло на світ. <i>2</i> З цього спізнавайте Божий дух: кожен дух, який визнає, що Ісус Христос прийшов у тілі, той від Бога. <i>3</i> А кожен дух, що не визнає Ісуса, – той не від Бога, але антихриста, про якого ви чували, що він прийде, та й тепер уже у світі. <i>4</i> Ви, діточки, від Бога, і перемогли їх, бо більший той, хто у вас, ніж той, хто у світі. <i>5</i> Вони від світу, тому й говорять по-світському, і світ їх слухає. <i>6</i> Ми – від Бога. Хто знає Бога, слухає нас; хто ж не від Бога, не слухає нас. З цього спізнаємо дух правди й дух омани. <p><b> Євангелія від Марка 14:43-15:1</b><p><i>43</i> І відразу ж, коли він ще говорив, прибув Юда, один з дванадцятьох, а з ним юрба з мечами та киями – від первосвящеників, книжників і старших.  <i>44</i> Його зрадник дав їм знак, кажучи: &quot;Кого поцілую, той і є: беріте його й ведіте обережно.&quot;  <i>45</i> І скоро він прибув, то підійшов до Ісуса та й каже: Учителю – і поцілував його.  <i>46</i> А вони наклали на нього руки й схопили його.  <i>47</i> Один же з тих, що там були, витяг меч, вдарив слугу первосвященика й відтяв йому вухо. <i>48</i> Тоді Ісус, звернувшись до них, сказав їм: &quot;Немов на розбійника ви вийшли з мечами та киями, щоб мене спіймати.  <i>49</i> Щодня був я між вами, навчаючи у храмі, і ви мене не схопили. Та це – щоб збулося Писання.&quot;  <i>50</i> Тоді всі, лишивши його, повтікали. <i>51</i> Якийсь же юнак, загорнений в одне лиш покривало, йшов за ним. Його схопили,  <i>52</i> тож він, покинувши покривало, втік від них нагий. <i>53</i> І повели Ісуса до первосвященика; і зібрались усі первосвященики, старші та книжники.  <i>54</i> Петро ж ішов слідом за ним здалека аж усередину до двору первосвященика і, сівши з слугами, грівся при ватрі.  <i>55</i> Первосвященики ж і вся рада шукали свідчення на Ісуса, щоб його вбити, та не знаходили.  <i>56</i> Багато бо свідчило неправдиво проти нього, але свідчення їхні не були згідні.  <i>57</i> А деякі, підвівшись, так свідчили проти нього ложно:  <i>58</i> &quot;Ми чули, як він говорив: Зруйную храм цей рукотворний і за три дні збудую інший, нерукотворний.&quot;  <i>59</i> Та й це їхнє свідчення не було однозгідне.  <i>60</i> Тоді первосвященик, уставши посередині, спитав Ісуса, мовивши: &quot;Не відказуєш нічого, коли оці свідчать проти тебе?&quot;  <i>61</i> Та він мовчав і нічого не відповідав. Знову спитав його первосвященик і каже йому: &quot;Чи ти єси Христос, Син Благословенного?&quot;  <i>62</i> &quot;Я є, – відповів Ісус, – і побачите Сина Чоловічого, який сидітиме праворуч Всемогутнього та йтиме по хмарах небесних.&quot;  <i>63</i> Отож первосвященик роздер свою одежу й каже: &quot;Навіщо нам іще свідків?  <i>64</i> Ви чули богохульство! Як вам здається?&quot; І всі вони присудили, що смерти він гідний.  <i>65</i> Тож деякі стали плювати на нього, закривати йому лице й били його по щоках та приказували: &quot;Пророкуй!&quot; А й слуги били його по обличчі. <i>66</i> Коли Петро був унизу на подвір'ї, приходить одна з служниць первосвященика  <i>67</i> і, побачивши Петра, що грівся, придивилась до нього та й каже: &quot;А й ти був з Ісусом Назарянином.&quot;  <i>68</i> Та він відрікся, кажучи: &quot;Не знаю і не розумію, що ти таке кажеш.&quot; Та й вийшов геть на переддвір'я, – а півень і заспівав!  <i>69</i> Служниця ж, побачивши його знову, почала говорити тим, що там стояли: &quot;Цей з їхніх.&quot;  <i>70</i> Та він відрікся знову. І трохи згодом ті, що там стояли, сказали до Петра: &quot;Ти й справді з їхніх, бо ти галилеянин.&quot;  <i>71</i> Він же став клястися і божитися, мовляв, не знаю цього чоловіка, про якого кажете.  <i>72</i> І тієї ж миті півень заспівав удруге. І згадав Петро слово, що Ісус був промовив до нього: &quot;Перше ніж півень заспіває двічі, – тричі мене відречешся.&quot; Та й заридав гірко. <i>1</i> З самого ранку первосвященики вчинили нараду із старшими та книжниками – увесь синедріон. Зв'язавши ж Ісуса, вони повели та й видали його Пилатові.
<p>* * *
<p><b>«Та Він мовчав і нічого не відповідав».</b>
<p>З цього уривку видно, як починаються страждання Ісуса Христа, його Хресна дорога, Голгота. Бачимо, як фарисеї, садукеї, книжники хотіли хоч якось спровокувати Господа, спіймати Його на слові. І тут маємо добрий приклад Христової мовчанки, який для нас є взірцем властивої поведінки в таких обставинах. 
<p>Адже дуже часто наше життя якраз будується на тому, що ми реагуємо на подразники. чиїсь слова, вчинки, появу, відсутність. Хтось щось сказав – ми відгукнулися; хтось якось повівся – ми знову відреагували… Але ж ми створені, щоб жити, а не реагувати. Жити, незважаючи на обставини. Жити, розуміючи, що обставини дав нам Бог, значить, Він хоче, щоб ми в цих обставинах являли Його. Отже, не просто жили від реакції до реакції, а не залежали від подразників, тобто мали повноту життя в Ньому.
<p><b>Навчімося незалежно від обставин жити так, як цього від нас чекає Бог, – у Ньому і для Нього! </b>
<p><b>Преосв. Венедикт, єпископ Львівський</b>