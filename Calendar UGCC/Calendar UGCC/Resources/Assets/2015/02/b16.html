<p><b> Третє послання апостола Йоана 1:1-15</b><p><i>1</i> Старший – улюбленому Ґаєві, якого люблю у правді. <i>2</i> Любий, бажаю, щоб тобі в усьому велося добре і щоб ти був здоровим, так, як і душі твоїй ведеться добре. <i>3</i> Я дуже був зрадів, коли прийшли брати і засвідчили про твою правду: як ти живеш у правді. <i>4</i> Більшої радости не маю від тієї, як довідатися, що мої діти живуть у правді. <i>5</i> Любий, ти вірно чиниш у тому, що робиш для братів, зосібна ж для чужинців. <i>6</i> Вони свідчили про твою любов перед Церквою. Ти добре зробиш, коли вирядиш їх, як це Богові вгодно. <i>7</i> Вони бо вийшли імени його ради, нічого не бравши від поган. <i>8</i> Отож, ми мусимо таких приймати, щоб були співробітниками правді. <i>9</i> Я писав до Церкви, але Діотреф, що прагне у них бути першим, нас не приймає. <i>10</i> Тому, як прийду, згадаю про його вчинки, що він робить, виговорюючи на нас лихі слова. Та цього йому не досить: він і сам братів не приймає, і боронить тим, які хочуть приймати, і з Церкви виганяє. <i>11</i> Любий, наслідуй не зло, а добро. Хто добро чинить, той від Бога. Хто чинить зло, той не бачив Бога. <i>12</i> А про Димитрія всі свідчать, навіть і сама правда. І ми теж свідчимо й те знаємо, що наше свідоцтво вірне. <i>13</i> Чимало мав я тобі написати, але не хочу писати чорнилом та пером; <i>14</i> надіюсь незабаром побачитися з тобою, то й поговоримо собі усно. <i>15</i> Мир тобі! Вітають тебе друзі. Вітай друзів пойменно.  <p><b> Євангелія від Луки 19:29-40;22:7-39</b><p><i>29</i>. І от, як він наблизився до Витфагії та Витанії, до гори, що зветься Оливною, послав двох із своїх учнів, <i>30</i> кажучи: “Ідіть у село, що перед вами; ввійшовши в нього, ви знайдете прив'язане ослятко, на якого ніхто з людей ще не сідав ніколи; відв'яжіть його і приведіть. <i>31</i> Коли ж вас хтось спитає: Навіщо відв'язуєте? – ви скажете: Господь його потребує.” <i>32</i> Пішовши посланці, знайшли, як він сказав їм. <i>33</i> Коли вони відв'язували осля, господарі його спитали їх: “Навіщо відв'язуєте осля?” <i>34</i> Ті відповіли: “Господь його потребує”. <i>35</i> А привівши його до Ісуса й накинувши на осля свою одежу, посадили Ісуса. <i>36</i> І як він їхав, простеляли свою одежу по дорозі. <i>37</i> А як був близько вже до спуску з Оливної гори, вся громада його учнів, радіючи, почала сильним голосом хвалити Бога за всі чуда, що бачили, <i>38</i> кажучи: “Благословен цар, що йде в ім'я Господнє! Мир на небі і слава на висотах!” <i>39</i> Деякі з фарисеїв, що були в юрбі, сказали йому: “Учителю, заборони твоїм учням.” <i>40</i> Він же відповів: “Кажу вам: Коли оці замовчать, кричатиме каміння.” <i>7</i> Настав день опрісноків, коли треба було жертвувати пасху. <i>8</i> Ісус послав Петра та Йоана: “Ідіть”, – сказав, – “та приготуйте нам пасху, щоб ми її спожили.” <i>9</i> Вони його спитали: “Де хочеш, щоб ми приготували?” <i>10</i> Він відповів їм: “Ось, коли ввійдете в місто, стріне вас чоловік, що буде нести глечик води. Ідіть слідом за ним у господу, куди він увійде, <i>11</i> і скажіть господареві дому: Учитель тобі каже: Де світлиця, в якій я з учнями моїми міг би спожити пасху? <i>12</i> І він покаже вам горницю велику, вистелену килимами; там приготуйте.” <i>13</i> Пішли вони й знайшли так, як він сказав їм, і приготували пасху. <i>14</i> І як прийшла година, сів він до столу й апостоли з ним. <i>15</i> І він до них промовив: “Я сильно бажав спожити оцю пасху з вами перш, ніж мені страждати, <i>16</i> бо кажу вам, я її більш не буду їсти, аж поки вона не звершиться в Божім Царстві.” <i>17</i> І, взявши чашу, віддав хвалу й мовив: “Візьміть її і поділіться між собою, <i>18</i> бо, кажу вам: Віднині я не буду більше пити з плоду винограду, доки не прийде Боже Царство.” <i>19</i> І, взявши хліб, віддав хвалу, поламав, дав їм і мовив: “Це – моє тіло, що за вас віддається. Чиніть це на мій спомин.” <i>20</i> Так само чашу по вечері, кажучи: “Ця чаша – це Новий Завіт у моїй крові, що за вас проливається. <i>21</i> Одначе, ось рука того, що мене видасть, на столі зо мною. <i>22</i> Бо Син Чоловічий іде, як призначено, але горе тому чоловікові, що його видає.” <i>23</i> І вони заходились один одного питати, хто б то з них міг бути, що намірявся те зробити. <i>24</i> Знялась між ними й суперечка, хто з них має вважатися за більшого. <i>25</i> Ісус сказав їм: “Царі народів панують над ними, і ті, що владу над ними мають, доброчинцями звуться. <i>26</i> Не так хай буде з вами! А навпаки: більший між вами нехай буде як молодший, а наставник як слуга. <i>27</i> Хто бо більший? Той, що за столом, чи той, що служить? Хіба не той, що за столом? Та, проте, я між вами як той, що служить. <i>28</i> Ви ті, що перебували зо мною у моїх спокусах, <i>29</i>. і я завіщаю вам Царство, як мені завіщав Отець мій, <i>30</i> щоб їли й пили за столом у моїм Царстві й сиділи на престолах, судячи дванадцять племен Ізраїля. <i>31</i> О Симоне, Симоне! Ось Сатана наставав, щоб просіяти вас, як пшеницю, <i>32</i> та я молився за тебе, щоб віра твоя не послабла, а ти колись, навернувшись, утверджуй своїх братів.” <i>33</i> “Господи”, – сказав Петро до нього, – “з тобою я готовий піти й у тюрму, й на смерть.” <i>34</i> А Ісус мовив: “Кажу тобі, Петре, не заспіває нині півень, як ти тричі відречешся, мовляв, мене не знаєш.” <i>35</i> Далі сказав їм: “Як я вас посилав без калитки, без торби та взуття, хіба вам чого бракувало?” <i>36</i> “Нічого”, – відповіли. Він же до них промовив: “А тепер – хто мас калитку, нехай її візьме, так само й торбу; хто ж не має, хай продасть свою одежу й купить меч. <i>37</i> Кажу вам: Має сповнитись на мені, що написане: Його зараховано до злочинців, – бо те, що стосується до мене, кінця доходить.” <i>38</i> Вони казали: “Господи! Ось два мечі тут.” А він відповів їм: “Досить!” <i>39</i> Тоді вийшов він і пішов, як звичайно, на Оливну гору. Слідом за ним пішли і його учні.
<p>* * *
<p><b>«Кажу вам: Коли оці замовчать, кричатиме каміння».</b> 
<p>У сучасному християнському та церковному світі дуже багато говоримо про євангелізацію, про нову євангелізацію, про нашу місію – нести Добру Новину людям, які ще її не пізнали. Часто ми активно обговорюємо багато різних можливостей, як приводити людей до Бога, а це Євангеліє якраз нам каже, що ж є преважливим у євангелізації. 
<p>Бачимо, що коли Господь входить до Єрусалиму, то люди вітають Його вигуками, привітами, з радості кидають Йому гілки під ноги, стелять одежу. Ця внутрішня радість, яку вони пережили, виявляється ззовні. Подібно є з нашою вірою. Коли ми самі не здобудемо досвіду спілкування з Богом, то ніяк не зможемо Його зовнішньо виявляти. Будуть лише слова, заклики, але це не буде тим, що ми самі відчули, пережили, не буде тим, що запалює, оживлює, дає надію для інших. 
<p>Саме зустріч з Богом дає нам силу про Нього свідчити, особиста зустріч з Господом дає певність про Нього говорити. <b>Ми не можемо говорити про того, кого не зустріли, з ким не мали досвіду спілкування. Отже, щоб бути християнином, успішним у євангелізації, треба передусім самому наближатися до Бога!</b>
<p><b>Преосв. Венедикт, єпископ Львівський</b>