<p><b>Пам’ять влкмч. Теодора Тирона</b>
<p>Святий Теодор Тирон (ім'я його означає "новобранець") був родом з Вірменії і служив у римському війську. Побожний Теодор не приховував своєї християнської віри. На суді він мужньо заявив, що Ісус Христос є правдивим Богом.
<p>Коли Теодор вийшов на волю, то підпалив поганську божницю, що стояла посеред міста. За це його вдруге ув'язнили і наказали немилосердно бичувати, а потім кинути на спалення живцем у піч. Загинув Теодор мученицькою смертю 306 року в понтійському місті Амасії у Малій Азії.
<p><i>У той самий день</i>
<p><b>Св. ап. Онисима</b>
<p>Святий Онисим жив у місті Колосси у Малій Азії. Він був невільником-поганином у багатого чоловіка Филимона, який став християнином. Одного разу Онисим, провинившись перед Филимоном, зі страху перед карою втік до Риму, де в той час св. Павло перебував у в'язниці та проповідував Христову науку.
<p>Під впливом св. апостола Онисим прийняв святе Хрещення. Згодом Филимон простив Онисимові провину і відпустив його на волю. Відтоді Онисим ревно допомагав св. Павлові у його апостольській праці. Він разом з Тихіком відніс листа св. Павла до колосян. Перед смертю св. Павло висвятив Онисима на єпископа Верії. Покинувши у 67 році Рим, Онисим проповідував Христову віру в Греції і країнах Малої Азії. Прославив Бога мученицькою смертю 95 року.