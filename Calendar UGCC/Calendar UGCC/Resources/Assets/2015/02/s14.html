<p><b>Св. мч. Трифона</b>
<p>Трифон народився в убогій християнській сім'ї і жив у селі Кампсиді, що в Малій Азії. Він відзначався даром чудотворення. Під час переслідування християн за правління імператора Декія, Трифона і його товариша Респіція було ув'язнено за те, що вони поклонялися Христові, а не поганським божкам.
<p>У нікомидійській в'язниці вони мужньо переносили жорстокі тортури: їм забивали цвяхи у ступні, бичували та обсмалювали смолоскипами. Під час мук явився їм Божий ангел, який поклав на їхні голови прегарні корони. Наступного дня Трифона і Респіція жорстоко побили батогами з прив'язаним оловом, а потім відрубали голови. Сталося це 250 року. Їхні святі мощі перенесли до Єрусалима, а згодом – до Рима.