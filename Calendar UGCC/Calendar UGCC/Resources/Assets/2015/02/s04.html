<p><b>Св. ап. Тимотея</b>
<p>Святий Тимотей походив з міста Лістри, що в Малій Азії. Коли св. Павло повертався із Собору, який відбувався 50 року в Єрусалимі, то взяв зі собою Тимотея, з яким подався у далекі місійні подорожі. Тимотей був найкращим учнем і найвірнішим духовним сином св. Павла в його апостольській праці і разом з ним пройшов Малу Азію, Македонію і Грецію.
<p>Тимотей перейняв усі чесноти св. Павла. З Рима св. Павло написав до нього два листи-послання. Тимотей був єпископом міста Ефеса, що у Малій Азії, і довгі роки управляв Ефеською Церквою. Він загинув мученицькою смертю від рук поган 97 року. Його мощі, при яких діялися численні чуда, у 356 році урочисто перенесли до Царгорода і поклали в церкві Святих Апостолів.
<p><i>У той самий день</i>
<p><b>Св. прпмч. Атанасія Перського</b>
<p>Преподобномученик Анастасій Перський був сином перського волхва Вава. Будучи язичником, він носив ім'я Магундат і служив у війську персидського царя Хозроя II, який 614 року у звитяжній війні проти греків розграбував святе місто Єрусалим і відвіз до Персії Животворящий Хрест Господній. Великі чудеса, які діялися від Хреста Господнього, вражали персів. Серце хлопця Магундата зажевріло бажанням дізнатися більше про велику святиню. Розпитуючи всіх про Святий Хрест, хлопець дізнався, що на ньому зазнав розп'яття Сам Господь для спасіння людей. Він ознайомився з істинами християнської віри в місті Халкидоні, де на деякий час зупинилися війська Хозроя. У хрещенні прийняв ім'я Анастасій, а потім став ченцем і провів сім років в чернечих подвигах і працях в одному з Єрусалимських монастирів.
<p>Його схопили як християнина і представили на суд. Правитель всіляко намагався схилити святого Анастасія до зречення від Христа, загрожуючи йому муками і смертю і обіцяючи почесті і земні блага. Але святий залишився непохитним. Тоді його піддали катуванням: били палицями, роздрібнили гомілки, підвішували за руки, прив'язавши до ніг важкий камінь, морили голодом, виснажували важкою роботою в каменоломнях з іншими в'язнями. Тоді, за наказом царя Хозроя, святого мученика Анастасія у 628 році задушили.