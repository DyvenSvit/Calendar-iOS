<p><b>Св. і праведного Симеона Богоприємця й Анни пророчиці</b>
<p>Згідно з переданням, праведний Симеон був одним із 70 перекладачів Старого Завіту з єврейської мови на грецьку. Коли він прочитав "Ось діва зачала і породить сина" (Іс 7, 14), то хотів слово "діва" замінити на "жінка". Але йому з'явився ангел Господній і сказав: "Ти на власні очі побачиш сповнення цього пророцтва". Симеон з вірою чекав аж до глибокої старості виконання Божої обітниці. У переданні сказано, що він жив 300 років і помер наступного дня після того, як побачив і прийняв на свої руки (звідси й ім’я – Симеон Богоприємець) Дитятко Ісуса в єрусалимській святині.
<p>Анна, яку Бог обдарував даром пророцтва, була однією із достойних і побожних жінок Старого Завіту. Упродовж 60 років вона вірно служила Богові, зберігаючи молитву і піст, маючи живу віру у прихід обіцяного Спасителя. У нагороду Господь прославив і звеселив її праведне серце огляданням ще за життя очікуваного Месії. У віці 84 роки вона зустріла немовля Христа коли його принесли в храм.