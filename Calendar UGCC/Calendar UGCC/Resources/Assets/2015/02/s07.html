<p><b>Св. Григорія Богослова, архиєп. Царгородського</b>
<p>Святий Григорій Богослов народився 329 року в Аріянзі у Малій Азії. Покинувши блискучу кар'єру юриста, він разом зі св. Василієм Великим декілька років життя провів у понтійській пустелі у молитві, пості та роздумах над Святим Письмом. Потім батько Григорія, св. Григорій Старший, який був єпископом Назіянза, висвятив його на священика. Згодом Григорій став єпископом у м. Сазимі. У 375 році він пішов у Ісаврійську Селевкію, де провів п'ять років аскетичного життя. 381 року Григорій став царгородським патріархом. У той час він виголосив свої славні проповіді про Пресвяту Трійцю, за які Халкідонський Собор назвав його Богословом.
<p>Григорій очолив II Вселенський Собор у Царгороді 381 року. Незабаром він зрікся патріаршого престолу й головування на Соборі і виїхав до Назіянза, де управляв батьківською єпархією. Помер Григорій Богослов 389 року в Аріянзі. Його мощі спочивають на вівтарі базиліки св. Петра у Ватикані.