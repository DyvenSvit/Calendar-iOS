<p><b> Перше послання апостола Павла до Корінтян 8:8-9:2</b><p><i>8</i> Адже страва не зближує нас до Бога: коли не їмо, не втрачаємо нічого, ані коли їмо, не набуваємо нічого. <i>9</i> Але глядіть, щоб оця ваша свобода не стала причиною падіння для слабких. <i>10</i> Бо коли хтось побачить тебе, що маєш знання, як ти у капищі сів за стіл, то чи ж його сумління, бувши слабке, не буде заохочене їсти ідольські жертви? <i>11</i> Таким то чином твоє знання погубить немічного брата, за якого Христос помер. <i>12</i> Грішивши так проти братів і ранивши їх слабовите сумління, ви грішите проти Христа. <i>13</i> Тому, якщо страва призводить брата мого до гріха, повік не буду їсти м'яса, щоб не спокушувати мого брата. <i>1</i> Хіба я не вільний? Хіба я не апостол? Хіба я Ісуса, Господа нашого, не бачив? Хіба ви не моє діло у Господі? <i>2</i> Коли іншим я не апостол, то бодай вам, бо ви, у Господі, є достовірним доказом мого апостольства. <p><b> Євангелія від Матея 25:31-46</b><p><i>31</i> Якже прийде Син Чоловічий у своїй славі, й ангели всі з ним, тоді він сяде на престолі своєї слави. <i>32</i> І зберуться перед ним усі народи, і він відлучить їх одних від одних, як пастух відлучує овець від козлів; <i>33</i> і поставить овець праворуч себе, а козлів ліворуч. <i>34</i> Тоді цар скаже тим, що праворуч нього: Прийдіть, благословенні Отця мого, візьміть у спадщину Царство, що було приготоване вам від створення світу. <i>35</i> Бо я голодував, і ви дали мені їсти; мав спрагу, і ви мене напоїли; чужинцем був, і ви мене прийняли; <i>36</i> нагий, і ви мене одягли; хворий, і ви навідались до мене; у тюрмі був, і ви прийшли до мене. <i>37</i> Тоді озвуться праведні до нього: Господи, коли ми бачили тебе голодним і нагодували, спрагненим і напоїли? <i>38</i> Коли ми бачили тебе чужинцем і прийняли, або нагим і одягнули? <i>39</i> Коли ми бачили тебе недужим чи в тюрмі й прийшли до тебе? <i>40</i> А цар, відповідаючи їм, скаже: Істинно кажу вам: усе, що ви зробили одному з моїх братів найменших  – ви мені зробили. <i>41</i> Тоді скаже й тим, що ліворуч: Ідіть від мене геть, прокляті, в вогонь вічний, приготований дияволові й ангелам його; <i>42</i> бо голодував я, і ви не дали мені їсти; мав спрагу, і ви мене не напоїли; <i>43</i> був чужинцем, і ви мене не прийняли; нагим, і ви мене не одягнули; недужим і в тюрмі, і не навідались до мене. <i>44</i> Тоді озвуться і ті, кажучи: Господи, коли ми бачили тебе голодним або спраглим, чужинцем або нагим, недужим або в тюрмі, і тобі не послужили? <i>45</i> А він відповість їм: Істинно кажу вам: те, чого ви не зробили одному з моїх братів найменших  – мені також ви того не зробили. <i>46</i> І підуть ті на вічну кару, а праведники  – на життя вічне.” <p><b> Послання апостола Павла до Євреїв 7:7-17</b><p><i>7</i> Тим часом і сумніву не може бути, що нижчий благословляється вищим. <i>8</i> Ба більше, тут беруть десятину люди, що вмирають; а там – той, про кого свідчать, що живе. <i>9</i> І, так би мовити, і Леві, який тепер збирає десятини, дав був десятину через Авраама, <i>10</i> бо він ще був у бедрах свого прабатька, коли Мелхиседек вийшов йому назустріч. <i>11</i> Якби, отже, досконалість була через левітське священство, під яким народ одержав закон, то яка була б іще потреба з'являтись іншому священикові, за чином Мелхиседека, священикові, що не звався б за чином Арона?  <i>12</i> Бо як міняється священство, конче міняється і закон.  <i>13</i> Бо той, про кого це говориться, був з іншого коліна, з якого ніхто не служив при жертовнику. <i>14</i> Відомо бо, що наш Господь походить від Юди, про покоління якого Мойсей нічого не згадав як про священиків. <i>15</i> Це стає ще яснішим, коли на подобу Мелхиседека постає інший священик; <i>16</i> він став ним не за законом тілесної заповіді, а за силою життя нетлінного, <i>17</i> бо він прийняв таке свідоцтво: «Ти – священик повіки за чином Мелхиседека.» <p><b> Євангелія від Луки 2:22-40</b><p><i>22</i> І як сповнилися дні очищення їхнього, за законом Мойсея, вони привели його в Єрусалим поставити його перед Господом, <i>23</i> як то написано в Господньому законі: “Кожний хлопець, первородний, буде посвячений Господеві”,- <i>24</i> і принести жертву, як то написано в Господньому законі: “Пару горлиць або двоє голубенят.” <i>25</i> А був в Єрусалимі чоловік на ім'я Симеон; чоловік той, праведний та побожний, очікував утіхи Ізраїля, і Дух Святий був на ньому. <i>26</i> Йому було відкрито Святим Духом, що не бачитиме смерти перш, ніж побачить Христа Господа. <i>27</i> Він прийшов Духом у храм. І як батьки вносили дитя-Ісуса, щоб учинити над ним за законним звичаєм, <i>28</i> він узяв його на руки, благословив Бога й мовив: <i>29</i>. “Нині, Владико, можеш відпустити слугу твого за твоїм словом у мирі, <i>30</i> бо мої очі бачили твоє спасіння, <i>31</i> що ти приготував перед усіма народами; <i>32</i> світло на просвіту поганам, і славу твого люду – Ізраїля.” <i>33</i> Батько його і мати дивувалися тому, що говорилося про нього. <i>34</i> Симеон же благословив їх і сказав до його матері Марії: “Ось цей поставлений для падіння й підняття багатьох в Ізраїлі; він буде знаком протиріччя, <i>35</i> та й тобі самій меч прошиє душу, щоб відкрились думки багатьох сердець.” <i>36</i> Була також і Анна, пророчиця, дочка Фануїла з покоління Асера; вона була вельми похила віком і жила сім років з чоловіком від дівування свого; <i>37</i> зоставшися вдовою аж до вісімдесят четвертого року, вона не відходила від храму, служачи (Богові) вночі і вдень постом та молитвою. <i>38</i> І надійшла вона тієї самої години й почала прославляти Бога та говорити про нього всім, що чекали визволення Єрусалиму. <i>39</i> І як вони виконали все згідно з законом Господнім, повернулися в Галилею, до Назарету, свого міста. <i>40</i> Хлоп'я ж; росло й міцніло, сповнюючися мудрістю, і Божа благодать була на ньому.
<p>* * *
<p><b>«Істинно кажу вам: усе, що ви зробили одному з моїх братів найменших, – ви мені зробили».</b>
<p>Те, що Бог порівнює себе з найменшими, зазвичай для людини є незбагненною тайною, складною для розуміння й усвідомлення. Ми можемо про це багато розповідати іншим, проповідувати, а от усвідомити собі, що Бог принизив себе до людського буття, що Господь присутній у кожній людині, – це для нас справді велика тайна. І коли ми побачимо Божу присутність в іншій особі, – це справді велике чудо. 
<p>Позаяк інша особа створена за образом Божим, то для нас надважливо розуміти, що наше ставлення до Бога, наша віра в Нього виявляється в тому, як ми ставимося до людей. Якщо ми благоговіємо перед Богом, то це благоговіння виявляється і перед людьми, які носять цей образ Божий. Якщо ж не маємо любові до людей, яких бачимо, то цілковито так само ми ставимося й до Господа.<b> Адже саме в щоденних ситуаціях і стосунках з людьми виявляється те, ким ми насправді є</b>, і те, чи дійсно маємо страх перед Богом, – тобто чи боїмося образити Його навіть найменшим гріхом і непослухом. 
<p>* * *
<p><b>Стрітення Господнє</b>
<p>На Стрітення згадуємо, як Ісуса Христа приносять до храму, де Він у малому віці зустрічається із Симеоном і пророчицею Анною. І маємо чого повчитися у цих двох осіб.
<p>Симеон був чоловік праведний і побожний та гаряче очікував Спасителя. Йому було відкрито, що не побачить смерті, поки не зустріне Христа Господа. Для нас важливо навчитися чекати. Якщо хочемо досягнути всього швидко й одразу, то, коли нам щось не вдається, опускаємо руки, панікуємо. Тому берімо приклад з того, як очікував Симеон. Бачимо: хто чуває, щоб зустрітися зі Спасителем, той завжди знайде Його.
<p>Про Анну сказано, що вона перебувала при храмі вдень і вночі, служила Богові постом і молитвою. Бачимо: не лише дбала про видиму чистоту Божого храму, а й про чистоту храму свого тіла – духа. Наскільки це важливе служіння для кожного з нас! Піст – це обмеження себе. Сучасний світ дуже рідко говорить про обмеження. Людина постійно щось здобуває, хоче завжди чогось нового. І всі справи світу не дають їй відчуття спокою і вдоволення, навпаки – людина стає ще ненаситнішою. Піст вчить нас обмежувати себе, щоб могти зустрітися із Богом! А молитва дає змогу з Ним зустрітися. 
<p><b>Зустріч з Богом через піст і молитву відкриває нам те, чого Бог очікує від нас, а сповнення Його волі дає мир і радість від життя!</b>
<p><b>Преосв. Венедикт, єпископ Львівський</b>