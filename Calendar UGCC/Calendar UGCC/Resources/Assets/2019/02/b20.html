<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Явив Господь спасення Своє,* перед народами відкрив правду Свою <i>(Пс. 97,2).</i></p>
<p><i>Тропар, глас 1:</i> Радуйся, благодатна Богородице Діво,* бо з Тебе засяло Сонце правди – Христос Бог наш,* що просвічує тих, що в темряві.* Веселися й Ти, старче праведний,* Ти прийняв в обійми визволителя душ наших, що дарує нам воскресіння.</p>
<p>Слава, і нині: <i>Кондак, глас 1:</i> Утробу дівичу освятив Ти Різдвом Твоїм* і руки Симеонові благословив Ти, як годилось,* Ти випередив і нині спас нас, Христе Боже,* але утихомир у брані люд Твій і укріпи народ, що його возлюбив Ти,* єдиний Чоловіколюбче.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>
<p>__________
<p><i>Апостол: 2 Пт. 68 зач.</i></p><p><b>Друге Послання Апостола Петра 3, 1-18.</b></p><p><i>1</i>. Улюблені, це вже друге послання я вам пишу. В них нагадую вам і розбуджую у вас здорову думку, <i>2</i>. щоб ви пригадували ті слова, що святі пророки були предсказали, та заповідь ваших апостолів, заповідь Господа і Спаса. <i>3</i>. Насамперед затямте собі те, що за останніх днів прийдуть із насмішками глузливці, які житимуть у своїх похотях <i>4</i>. і говоритимуть: «Де той обіцяний його прихід? Відколи бо батьки поснули, все пробуває так, як було на початку сотворення». <i>5</i>. Скрите перед ними, – бо самі того хочуть, – що небо було здавна і що земля з води постала й через воду, словом Божим, <i>6</i>. тому тодішній світ загинув, затоплений водою. <i>7</i>. Нинішнє ж небо й земля збережені тим самим словом, тримаються для вогню на день суду й погибелі безбожних людей.</p><p><i>8</i>. Одне нехай від вас не утаїться, любі: що один день перед Господом, як тисяча літ, і тисяча літ, як один день. <i>9</i>. Не зволікає Господь з обітницею, як деякі це вважають за зволікання, але показує своє довготерпіння до вас, бо не хоче, щоб хто загинув, лише щоб усі прийшли до покаяння. <i>10</i>. День же Господній прийде, як злодій: і тоді небо з шумом перейде; первні, розпалені, розтопляться і земля з ділами, що на ній, розпадеться.</p><p><i>11</i>. І коли так усе це має розпастися, якими святими слід вам бути у всім вашім житті та в побожності, <i>12</i>. очікуючи і прискорюючи день Божого приходу, коли небо, палаюче, розстане, і первні розпалені розтопляться. <i>13</i>.  Ми очікуємо, однак, нового неба й нової землі, згідно з його обіцянкою, на яких справедливість пробуватиме.</p><p><i>14</i>. Тому, любі, очікуючи цього, старайтеся, щоб він найшов вас безплямними і бездоганними у мирі. <i>15</i>. Довготерпеливість Господа нашого вважайте за спасіння, як і любий наш брат Павло, за даною йому мудрістю, писав вам, <i>16</i>. що, зрештою, в усіх листах він робить, коли про це говорить. У них є дещо трудне до зрозуміння, що люди без освіти і нетверді у вірі перекручують, як і інші писання, на свою власну погибіль.</p><p><i>17</i>. Ви ж, любі, знаючи це наперед, бережіться, щоб не датися збаламутити блудом беззаконних і не відхилитися від вашої непохитности; <i>18</i>. але ростіть у благодаті та пізнанні Господа нашого і Спаса Ісуса Христа. Йому слава і тепер, і по день вічний. Амінь.</p>
<p>__________
<p><i>Алилуя, глас 8:</i> Нині відпускаєш раба твого, Владико, по глаголу Твоєму з миром <i>(Лк. 2,29).</i></p>
<p><i>Стих:</i> Світло на одкровення поганам і славу людей твоїх, Ізраїля <i>(Лк. 2,32).</i></p>
<p>__________
<p><i>Євангеліє: Мр. 61 зач.</i></p><p><b>Євангеліє від Марка 13, 24-31.</b></p><p><i>24</i>. Сказав Господь своїм учням: після того горя,</p><p>сонце затьмиться,</p><p>місяць не дасть свого світла,</p><p><i>25</i>. зорі спадуть з неба,</p><p>і сили небесні захитаються.</p><p><i>26</i>.  І тоді узріють Сина чоловічого, що йтиме на хмарах з великою силою й славою. <i>27</i>. Тоді він пошле ангелів і збере своїх вибраних із чотирьох вітрів, від краю землі до краю неба.</p><p><i>28</i>. Від смоковниці навчіться притчі: коли віття її стає м'яким і пускає листя, знаєте, що літо близько. <i>29</i>. Так і ви, коли побачите, що це діється, знайте, що він близько, при дверях. <i>30</i>. Істинно кажу вам: не мине цей рід, доки  усе це не збудеться. <i>31</i>. Небо й земля пройдуть, слова ж мої не пройдуть.</p>
<p>__________
<p><i>Замість </i>Достойно, <i>приспів:</i> </p>
<p>Богородице Діво, уповання християн, покрий, захорони і спаси тих, що на Тебе уповають.</p>
<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>
<p>&nbsp;<hr />
<p><b>2 Пт. 3, 1-18. «Господь… виявляє до вас своє довготерпіння, бо не хоче, щоб хтось загинув»</b>
<p>Напевно, до кожного з нас навідувалися думки, чому Бог терпить нечесність, несправедливість, різні гріхи та злодіяння. Чому Бог терпить біль, кривду, яких завдають дітям чи іншим незахищеним особам? 
<p>Бог терпить, бо любить. Бог терпить, бо хоче, щоб кожна людина покаялась і навернулась. Бо для кожної людини, яку Він створив, Бог приготував місце у своєму Царстві! 
<p>Подивімось на життя кожного з нас. Скільки ми робимо різних прогрішень та гріхів. Але Бог терпить кожного з нас. Бог очікує нашого навернення, нашої переміни. <b>Тож так, як Бог має любов і терпеливість до нас, маймо терпеливість і любов до інших та молімося за їхнє навернення!</b>
<p>&nbsp;
<p><b>Мр. 13, 24-31. «Так і ви, коли побачите, що це здійснюється, знайте, що – близько, під дверима!»</b>
<p>Багато з нас, християн, привчилося жити поверхово. Напевно, тому що завжди є багато справ, обов’язків, клопотів, і не завжди є можливість заглибитися в суть усього, що ми робимо й що нас оточує. Але в кожній події завжди є Божа присутність. Кожну ситуацію завжди дає нам Господь. Кожна людина, яку зустрічаємо на своїй дорозі, завжди є посланцем Господнім. Бог завжди є близько нас. І тому в тих чи інших життєвих подіях, у тих чи інших людях і обставинах маємо вчитися Його розпізнати, відкрити і зрозуміти. 
<p>Бачимо зі Святого Письма, що не всім вдалося розпізнати в Ісусі Христі очікуваного Месію, не всі змогли скористати з того, що Він ходив поряд з ними, проповідував, зціляв, давав надію. Так і зараз: не кожен навчився розпізнавати Божу дію у своєму житті, а часто навіть не прагне її зрозуміти. <b>Однак від того, наскільки ми будемо шукати Божої волі та бачити все, що відбувається, з погляду Божого Провидіння, залежить, чи зможемо скористати з того, що Бог нам хоче дати. Чи зможемо побачити й зустріти Його? </b>
<p>&nbsp;<p><b>Владика Венедикт (Алексійчук)</b>