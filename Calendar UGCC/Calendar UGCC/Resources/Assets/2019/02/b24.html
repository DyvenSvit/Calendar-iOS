<p><b><i>Перший антифон воскресний </i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 6:</i> Ангельські сили на гробі твоїм* і ті, що стерегли, змертвіли* і стояла Марія у гробі,* шукаючи пречистого тіла твого.* Полонив Ти ада, та не спокусився ним,* зустрів єси Діву, даруючи життя.* Воскреслий з мертвих Господи, слава Тобі.</p>
<p>Слава: <i>Кондак Тріоді, глас 3:</i> Від батьківської слави Твоєї я віддалився безумно,* у злому я розтратив багатство, яке передав Ти мені.* Тому Тобі блудного голос приношу:* Согрішив я перед Тобою, Отче щедрий, прийми мене – каюся,* і вчини мене, як одного з наємників Твоїх.</p>
<p>I нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 6:</i> Спаси, Господи людей твоїх і благослови насліддя Твоє <i>(Пс, 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________
<p><i>Апостол: 1 Кор. 135 зач.</i></p><p><b>Перше Послання Апостола Павла до Корінтян 6, 12-20.</b></p><p><i>12</i>. Браття, все мені можна, та не корисне. Все мені можна, та я не дам нічому заволодіти мною. <i>13</i>. Їжа для живота, а живіт для їжі. Та Бог одне і друге знищить. Тіло ж не для розпусти, але для Господа, і Господь для тіла. <i>14</i>. Бог же і Господа воскресив, і нас воскресить силою своєю. <i>15</i>. Хіба не знаєте, що тіла ваші – члени Христові? Узявши, отже, члени Христові, зроблю їх членами блудниці? Не бути тому! <i>16</i>.  Хіба не знаєте, що хто пристає до блудниці, є з нею одним тілом? Бо будуть, – каже, – двоє одним тілом. <i>17</i>. Хто ж пристає до Господа, є одним з ним. <i>18</i>. Утікайте від розпусти. Усякий гріх, що чоловік чинить, є назовні тіла; хто ж чинить розпусту, грішить проти власного тіла.</p><p><i>19</i>. Хіба не знаєте, що ваше тіло – храм Святого Духа, що у вас пробував, якого ви маєте від Бога? Отже ви не належите більш самі до себе. <i>20</i>. Ви бо куплені за високу ціну. Тож прославляйте Бога вашим тілом.</p>
<p>__________
<p><i>Алилуя, глас 6:</i> Хто живе в помочі Всевишнього, під покровом Бога небесного оселиться <i>(Пс. 90,1).</i></p>
<p><i>Стих:</i> Скаже Господеві, заступник мій єси і прибіжище моє, Бог мій, і надіюся на нього <i>(Пс. 90,2).</i></p>
<p>__________
<p><i>Євангеліє: Лк. 79 зач.</i></p><p><b>Євангеліє від Луки 15, 11-32.</b></p><p><i>11</i>. Сказав Господь притчу оцю: </p><p>– В одного чоловіка було два сини. <i>12</i>. Молодший з них сказав батькові:</p><p>– Тату, дай мені частину маєтку, що мені припадає.</p><p>Батько розділив між ними свій маєток. <i>13</i>. Кілька днів потім, молодший зібрав усе й пустився у далекий край і там розтратив свій маєток: жив розпусно. <i>14</i>. І як він усе розтратив, настав великий голод у тім краю, і він став бідувати. <i>15</i>. Пішов він і найнявся у одного з мешканців того краю, і той послав його на своє поле пасти свині. <i>16</i>. І він бажав би був наповнити живіт свій стручками, що їли свині, але й тих ніхто не давав йому. <i>17</i>. Опам'ятавшись, він сказав до себе: скільки наймитів у мого батька мають подостатком хліба, а я тут з голоду конаю. <i>18</i>. Встану, піду до батька мого і скажу йому: отче, я согрішив проти неба й проти тебе. <i>19</i>. Я недостойний більше зватись твоїм сином. Прийми мене за одного з твоїх наймитів.</p><p><i>20</i>. Встав він і пішов до батька свого. І як він був іще далеко, побачив його батько і, змилосердившись, побіг, кинувся йому на шию і поцілував його. <i>21</i>. Син сказав до нього:</p><p>– Отче, я согрішив проти неба й проти тебе. Я недостойний більше зватись твоїм сином.</p><p><i>22</i>. Батько ж кликнув до своїх слуг:</p><p>– Принесіть швидко найкращу одіж, одягніть його, дайте йому на руку перстень і сандали на ноги. <i>23</i>. Приведіть годоване теля й заріжте його; і їжмо, веселімся, <i>24</i>. бо цей мій син був мертвий і ожив, пропав був і найшовся. І вони стали веселитись.</p><p><i>25</i>. Старший його син був у полі; і як він, вертаючись, наблизився до дому, почув музику й танці. <i>26</i>. Покликав він одного зі слуг і спитав, що то таке. <i>27</i>. Той сказав йому:</p><p>– Брат твій вернувся, і твій батько зарізав годоване теля, бо найшов його живим-здоровим.</p><p><i>28</i>. Розгнівавсь той і не хотів увійти. Вийшов тоді батько і став його просити. <i>29</i>. Той же озвавсь до батька:</p><p>– Ось стільки років служу тобі й ніколи не порушив ані одного приказу твого, і ти не дав мені ніколи козеняти, щоб з друзями моїми повеселитись. <i>30</i>. А коли вернувся оцей син твій, що проїв твій маєток з блудницями, ти зарізав для нього годоване теля.</p><p><i>31</i>. Батько ж сказав до нього:</p><p>– Ти завжди при мені, дитино, і все моє – твоє. <i>32</i>. Однак слід було веселитись і радіти, бо цей брат твій був мертвий і ожив, пропав був і найшовся.</p>
<p>__________
<p><i>Причасний, глас 6:</i> Хваліте Господа з небес, хваліте його во вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>1 Кр. 6, 12-20. «Тож уже не належите до себе самих. Ви бо куплені високою ціною!»</b>
<p>Знаємо, що коли щось нам задарма дістається, то ми це мало цінуємо. А коли ж натрудимось, і докладемо зусиль, щоб це отримати, тоді більше розуміємо цінність своїх здобутків. Напевно, так само ми не усвідомлюємо цінності вічного життя, бо за дармо отримали наше спасення, дароване Богом.
<p>Пам’ятаймо, що ми обдаровані можливістю жити вічно, це нам Бог дає як дар. Він дуже дорого за це заплатив своїми терпіннями, стражданнями, бичуваннями, муками, розп’яттям, своєю смертю на хресті. 
<p><b>З великого Божого милосердя ми є причасниками вічності, але наскільки ми свідомі того, як дорого Ісус Христос за це заплатив?</b>
<p>&nbsp;
<p><b>Лк. 15, 11-32. «Отче, я прогрішився проти неба й проти тебе! Я недостойний більше зватись твоїм сином».</b>
<p>У цій притчі, з ким би кожен із нас себе в ній не ототожнював – чи то з батьком, чи зі старшим братом, чи з молодшим, – звернімо увагу на одну річ – на те, що дало молодшому синові відвагу повернутися до батька. Переконаний, що причиною цього було те, що свого часу він відчув усю глибину батьківської любові. І саме пам’ять про досвід цієї любові, незважаючи на гіркі падіння й тяжкі гріхи, збудила в ньому віру, що батько прийме його назад. 
<p>Кожному з нас важливо про це пам’ятати не лише в контексті того, що, незважаючи на свої гріхи, ми завжди можемо прийти до нашого Отця з покаянням, а й у стосунках з нашими ближніми, яким, незалежно від їхньої поведінки, ми завжди маємо дарувати любов. За Йоаном Богословом, любов – це Бог, отже, дарувати іншим любов означає дарувати їм Бога. Тоді можемо бути певні, що цей досвід Бога, свідомо чи несвідомо, вони відчують, а пізніше, можливо, усвідомлять і зможуть вернутися до Отця, як блудний син. <b>Даваймо іншим людям любов, любімо їх – і ця наша любов неминуче колись проросте, дасть свої плоди!</b>
<p>&nbsp;<p><b>Владика Венедикт (Алексійчук)</b>