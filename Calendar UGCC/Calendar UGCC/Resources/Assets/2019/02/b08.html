<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол: 1 Пт. 58 зач.</i></p><p><b>Перше Послання Апостола Петра 1, 1-2; 10-12; 2, 6-10.</b></p><p><i>1</i>. Петро, апостол Ісуса Христа, вибраним переселенцям, розсіяним Понту, Галатії, Кападокії, Азії та Вітинії, <i>2</i>. згідно з передбаченням Бога Отця, освяченням Духа, на послух і на скроплення кров'ю Ісуса Христа: благодать і мир хай у вас росте дедалі більше.</p><p><i>10</i>. Про це спасіння розвідували й досліджували пророки, що про вашу благодать пророкували. <i>11</i>. Вони досліджували, на котрий і який час вказував Дух Христа, що був у них, який свідчив наперед про Христові страсті і ту велику славу, яка по них мала настати. <i>12</i>. І їм було об'явлено, що не для них самих, але для вас вони приготували те, що тепер вам оповіщено тими, які через Святого Духа, посланого з неба, вам проповідували, і на що навіть ангели гаряче прагнуть глядіти.</p><p><i>6</i>. Бо в Писанні стоїть:<br>Ось я кладу в Сіоні камінь<br>вибраний, наріжний, дорогоцінний;<br>хто вірує в нього, не осоромиться.</p><p><i>7</i>. Вам, отже, що віруєте, він честь; а тим, що не вірять,<br>камінь, що відкинули будівничі,<br>став каменем наріжним</p><p><i>8</i>. і каменем спотикання<br>і скелею падіння.<br>Вони об нього спотикаються, бо не вірують у слово, на те ж бо вони й були призначені. <i>9</i>. Ви ж рід вибраний, царське священство, народ святий, люд придбаний на те, щоб возвіщати діла великі того, хто вас покликав з темряви у своє дивне світло:</p><p><i>10</i>. ви, колись не народ,<br>тепер же народ Божий,<br>колись непомилувані,<br>тепер же помилувані.</p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<p><i>Євангеліє: Мр. 53 зач.</i></p><p><b>Євангеліє від Марка 12, 1-12.</b></p><p><b>1</b>.  Сказав Господь притчу оцю:</p><p>– Один чоловік насадив виноградник, обвів його муром, видовбав винотоку, збудував башту, найняв його виноградарям і від'їхав на чужину. <i>2</i>. І послав він у свій час до виноградарів слугу, щоб узяти у них свою частину плодів виноградних. <i>3</i>. Вони його схопили, побили і відослали ні з чим. <i>4</i>. І знов послав до них іншого слугу, але і тому побили голову і зневажили. <i>5</i>. Ще іншого послав він, та вони того вбили. Та багато інших послав він, і їх вони або побили, або повбивали. <i>6</i>. Мав він єдиного сина возлюбленого, і його послав до них наостанку кажучи: матимуть пошану до мого сина. <i>7</i>. Та виноградарі ті казали між собою: це спадкоємець, ходіть уб'ємо його, і спадщина буде наша. <i>8</i>. І схопивши його, вбили і викинули з виноградника.</p><p><i>9</i>. Що, отже, зробить господар виноградника? Прийде, вигубить виноградарів, і виноградник віддасть іншим. <i>10</i>.  Чи ви не читали цього Писання:</p><p>Камінь, який відкинули будівничі,<br>став каменем наріжним.<br><i>11</i>. Господь зробив це,<br>і воно дивне в очах наших.</p><p><i>12</i>. І шукали його піймати, але боялися народу, бо зрозуміли, що він до них сказав ту притчу. І зоставили його й відійшли.</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>1 Пт. 1, 1-2, 10-12, 2, 6-10. «Про це спасення розвідували й досліджували пророки… що тепер вам оповіщено тими»</b>
<p>Людина, створена на образ Божий, завжди шукає свого Творця. У різні історичні епохи, у різних частинах світу цей пошук завжди існував серед людства. Кожна людина, чи вона називає себе віруючою, чи ні, але у складних ситуаціях віра в Бога у неї завжди оживає. 
<p>Однак нас, християн, радістю сповнює саме те, що ми Бога пізнали не інтуїтивно, не якось в своїх пошуках вийшли на Нього, а що сам Господь явився нам в особі Ісуса Христа. Це дивне й важке для розуміння таїнство, непросте для усвідомлення, але це таїнство Бога, який приходить до людини. 
<p>Важливо над цим таїнством задумуватись, бо <b>прихід Бога не безособовий, але до кожного з нас, бо ж задля кожного з нас народився Ісус Христос!</b>
<p>&nbsp;
<p><b>Мр. 12, 1-12. «Один чоловік насадив виноградник, обвів його муром, видовбав винотоку, збудував башту, винайняв його виноградарям і від’їхав на чужину».</b>
<p>Цілковито зрозуміло, що Ісус Христос у цьому випадку, оповідаючи притчу, говорить про життя кожного з нас. Бог влаштував наше життя якнайкраще. Він усе чинить для того, щоб ми почувалися щасливими, тішилися Ним, тішилися тим життям. Наше життя і події в ньому – не набір випадковостей, це найкраще, що ми могли отримати від Бога. У якій епосі ми живемо, серед якого народу, у яких обставинах, серед яких людей – усе це від Господа. Бог, даючи це життя, хоче, щоб у тих обставинах ми приносили плоди. А ми, як завжди, невдоволені тим, що маємо. Ми завжди маємо таку думку: якби було інакше, то от тоді я міг би принести якісь плоди, щось доброго зробити; в інших обставинах я став би досконалішим чи святішим, побожнішим чи поблажливіших до ближніх.
<p>Шкода, що дуже часто ми не усвідомлюємо, що Бог дав для нас усе найкраще. <b>Наше життя це великий дар від Бога, і саме в цьому житті, у цих обставинах Бог очікує, щоб ми приносили плоди! </b>
<p>&nbsp;<p><b>Владика Венедикт (Алексійчук)</b>