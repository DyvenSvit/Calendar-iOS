<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Від пелен Ти старанно премудрість сестрою собі вчинив, богонатхненний,* побачивши пресвітлу, як діву чисту, яку Ти прийняв і привів,* і нею, наче намистом золотим, свою душу і ум прикрасив;* Ти показав себе, як другий Кирило, блаженний,* розумом і іменем мудрий.</p>
<p><i>Кондак, глас 2:</i> Твердим і богонатхненним ученням просвічуєш світ, як пресвітлими зорями;* обійшов Ти, як блискавка, вселенну, Кириле блаженний,* розсіваючи пресвітле Боже Слово,* на заході, і півночі, і півдні світ просвіщаючи чудесами.</p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6).</i></p>
<p><i>Стих:</i> Що віддам Господеві за все, що Він воздав мені? <i>(Пс. 115,3).</i></p>
<p>__________
<p><i>Ряд.:</i>
<p><b>Перше Послання Івана Богослова 3, 21 – 4, 6.</b></p><p><i>21</i>. Улюблені, коли серце не винує, ми маємо довір'я перед Богом <i>22</i>. і, що б ми не просили, одержимо від нього, бо заповіді його бережемо і чинимо те, що йому угодне.</p><p><i>23</i>. Ось його заповідь: вірувати в ім'я його Сина Ісуса Христа й любити один одного, як він нам заповідав. <i>24</i>. Хто його заповіді зберігає, той пробуває в ньому, і він у ньому; і ми знаємо від Духа, якого він дав нам, що він у нас пробуває.</p><p><i>1</i>. Любі, не кожному духові вірте, але випробовуйте духів, чи вони від Бога; багато бо лжепророків прийшло на світ. <i>2</i>. З цього пізнавайте Божий дух: кожен дух, який визнає, що Ісус Христос прийшов у тілі – від Бога. <i>3</i>. Кожен ж дух, що не визнає Ісуса – не від Бога, але від антихриста, про якого ви чули, що прийде, та й тепер уже у світі. <i>4</i>. Ви, діточки, від Бога і перемогли їх, бо більший той, хто у вас, ніж той, хто у світі. <i>5</i>. Вони від світу, тому й говорять по-світськи, і світ їх слухає. <i>6</i>. Ми – від Бога. Хто знає Бога, слухає нас; хто ж не від Бога, не слухає нас. З цього пізнаємо духа правди й духа омани.</p>
<p><i>Прп.:</i>
<p><i>Апостол: Євр. 335 зач.</i></p><p><b>Послання Апостола Павла до Євреїв 13, 17-21.</b></p><p><i>17</i>. Браття, слухайтесь ваших наставників і коріться, бо вони пильнують душ ваших і мають з цього звіт дати, щоб вони це робили з радістю, а не зідхаючи, бо це для вас некорисно.</p><p><i>18</i>. Моліться за нас, бо ми певні, що маємо добру совість, бажаючи у всьому поводитись добре; <i>19</i>. тим більше ж прошу вас це робити, щоб якнайскорше я міг до вас вернутись.</p><p><i>20</i>. Бог миру, що возвів із мертвих того, хто кров'ю вічного завіту став великим Пастирем овець, Господа нашого Ісуса, <i>21</i>. нехай зробить вас здібними виконувати його волю добрими ділами, діючи у вас те, що йому любе через Ісуса Христа, якому слава по віки вічні. Амінь.</p>
<p>__________
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p><i>Стих:</i> Сильне на землі буде сім’я його <i>(Пс. 111,2).</i></p>
<p>__________
<p><i>Ряд.:</i>
<p><i>Євангеліє: Мр. 65 зач.</i></p><p><b>Євангеліє від Марка 14, 43 – 15, 1.</b></p><p><i>43</i>. в той час, як Ісус говорив учням своїм. прибув Юда, один з дванадцятьох, і з ним юрба з мечами та киями, від первосвящеників, книжників і старших. <i>44</i>. Його зрадник дав був їм знак, кажучи: «Кого поцілую, то він: візьміть його й ведіте під доброю сторожею». <i>45</i>. І прийшовши, зараз приступив до Ісуса й каже:</p><p>– Учителю!</p><p>І поцілував його. <i>46</i>. Вони ж наклали на нього руки схопили його. <i>47</i>. Один із тих, що були там, витягнув меч вдарив слугу первосвященика й відтяв йому вухо. <i>48</i>. Ісус, звернувшись до них, сказав їм:</p><p>– Немов на розбійника ви вийшли з мечами та киями, щоб мене піймати. <i>49</i>. Щодня був я між вами, навчаючи у храмі, і ви мене не схопили. Та це – щоб збулося Писання.</p><p><i>50</i>. Тоді всі, лишивши його, втекли.</p><p><i>51</i>. Якийсь же юнак, загорнений в одне лиш покривало, ішов за ним. <i>52</i>. Його схопили, і він, покинувши покривало, втік від них нагий.</p><p><i>53</i>. Повели Ісуса до первосвященика; і зібрались усі первосвященики, старші та книжники. <i>54</i>. Петро ж ішов слідом за ним здалека аж усередину до двору первосвященика і, сівши з слугами, грівся при вогні. <i>55</i>. Первосвященики і вся рада шукали свідчення на Ісуса, щоб його вбити, та не находили. <i>56</i>. Багато бо свідчило неправдиво проти нього, але свідчення їхні не були згідні. <i>57</i>. Та деякі, підвівшись, так свідчили проти нього ложно:</p><p><i>58</i>. – Ми чули, як він говорив: зруйную храм цей рукотворний і за три дні збудую інший, нерукотворний.</p><p><i>59</i>. Але й ці свідчення не були між собою згідні. <i>60</i>. Тоді первосвященик, вставши посередині, спитав Ісуса:</p><p>– Не відповідаєш нічого, що оці свідчать проти тебе?</p><p><i>61</i>. Та він мовчав і нічого не відповідав. Знову спитав його первосвященик і каже йому:</p><p>– Чи ти єси Христос, Син Благословенного?</p><p><i>62</i>.  Ісус відповів:</p><p>– Я є; і побачите Сина чоловічого, що сидітиме праворуч Всемогутнього та йтиме на хмарах небесних.</p><p><i>63</i>. Тоді первосвященик роздер на собі одежу й каже:</p><p>– Навіщо нам іще свідків ? <i>64</i>. Ви чули богохульство! Як вам здається?</p><p>І всі вони присудили, що він винен смерти. <i>65</i>. Деякі стали плювати на нього, закривати йому лице й бити його по щоках та казали йому:</p><p>– Пророкуй!</p><p>– Слуги також били його по щоках.</p><p><i>66</i>. Коли Петро був внизу на подвір'ї, приходить одна з служниць первосвященика <i>67</i>. і, побачивши Петра, що грівся, подивилась на нього й каже:</p><p>– І ти був з Ісусом Назарянином.</p><p><i>68</i>. Та він відрікся, кажучи:</p><p>– Не знаю і не розумію, що ти кажеш.</p><p>І він вийшов на переддвір'я. Тут заспівав півень.</p><p><i>69</i>. Служниця, побачивши його знову, почала говорити тим, що там стояли:</p><p>– Цей із них.</p><p><i>70</i>. Та він відрікся знову. І трохи згодом ті, що там стояли, сказали до Петра:</p><p>– Ти справді з них, бо ти галилеянин.</p><p><i>71</i>. Тоді він став клястися і божитися, кажучи:</p><p>– Не знаю цього чоловіка, про якого говорите.</p><p><i>72</i>. І зараз же удруге заспівав півень. І згадав Петро слово, що Ісус був промовив до нього: «Перше ніж півень заспіває двічі, тричі мене відречешся». Та й заридав гірко.</p><p><i>1</i>. Зараз же первосвященики вчинили нараду із старшими та книжниками – увесь синедріон. Зв'язавши Ісуса, вони повели й видали його Пилатові. </p>
<p><i>Прп.:</i>
<p><i>Євангеліє: Лк. 24 зач.</i></p><p><b>Євангеліє від Луки 6, 17-23.</b></p><p><i>17</i>. В той час став Ісус на рівнім місці; була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i>. Вони прийшли слухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i>. Увесь народ намагався його торкнутися, бо сила виходила з нього й усіх оздоровляла.</p><p><i>20</i>. Тоді він, звівши на своїх учнів очі, почав казати: </p><p>Блаженні вбогі,</p><p>бо ваше царство Боже.</p><p><i>21</i>. Блаженні голодні нині, </p><p>бо ви насититеся.</p><p>Блаженні, що плачете нині,</p><p>бо будете сміятись.</p><p><i>22</i>. Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть як безчесне ваше ім'я Сина чоловічого ради. <i>23</i>. Радійте того дня й веселіться, бо ваша нагорода велика на небі.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Йо 3, 21 - 4, 6. «І що б ми не просили, одержуємо від Нього»</b>
<p>Знаємо, що Святе Письмо є Богом натхненне. І бачимо, що Ісус Христос не говорив високих слів, які б не стосувалися реального життя, а навпаки - давав нам точні вказівки на конкретні ситуації простими словами. Господь говорив слова правди. І коли Господь вказує, що все, що попросимо, отримаємо від Нього, Він говорить правду. 
<p>Чому ж ми просимо і не отримуємо? Найперше - самі не віримо, що Бог це може вчинити. А коли не віримо, то не є витривалі. Раз попросимо і якщо не отримаємо, то відступаємо. А це свідчить, що нам не дуже про це йшлося. Якщо хтось чогось бажає, то наполегливий і впевнений. Чому ми не отримуємо? Бо зле просимо, бо самі не віруємо, про що просимо. <b>Тож просімо і чого б тільки ми не попросили, все отримаємо від Господа!</b>
<p>&nbsp;
<p><b>Мр. 14, 43 – 15, 1. «Та Він мовчав і нічого не відповідав».</b>
<p>З цього уривку видно, як починаються страждання Ісуса Христа, його Хресна дорога, Голгота. Бачимо, як фарисеї, садукеї, книжники хотіли хоч якось спровокувати Господа, спіймати Його на слові. І тут маємо добрий приклад Христової мовчанки, який для нас є взірцем властивої поведінки в таких обставинах. 
<p>Адже дуже часто наше життя якраз будується на тому, що ми реагуємо на подразники. чиїсь слова, вчинки, появу, відсутність. Хтось щось сказав – ми відгукнулися; хтось якось повівся – ми знову відреагували… Але ж ми створені, щоб жити, а не реагувати. Жити, незважаючи на обставини. Жити, розуміючи, що обставини дав нам Бог, значить, Він хоче, щоб ми в цих обставинах являли Його. Отже, не просто жили від реакції до реакції, а не залежали від подразників, тобто мали повноту життя в Ньому.
<p><b>Навчімося незалежно від обставин жити так, як цього від нас чекає Бог, – у Ньому і для Нього!</b> 
<p>&nbsp;<p><b>Владика Венедикт (Алексійчук)</b>