<p><b>Житіє преподобного отця Ксенофонта, його дружини Марії і синів Аркадія та Йоана</b> 
<p><i>Тропар, гл. 4:</i> Боже отців наших, * що чиниш завжди з нами по Твоїй кротості, * не віддали милости Твоєї від нас, * але молитвами їх у мирі направ життя наше. 
<p><i>Кондак, гл. 4:</i> Житейського моря уникнувши, Ксенофонт праведний із подругою чесною на небі разом із дітьми радіють, Христа величаючи. 
<p>Святий Ксенофонт був великим достойником у Царгороді, чоловіком багатим на всякі достатки, а ще багатшим на чесноти. Дружина його звалася Марія, а два сини – Аркадій і Йоан – з дитинства відзначалися великим благочестям. Була це справжня християнська родина. Коли ж сини подалися на навчання до фінікійського міста Вирит, їх корабель потрапив у бурю, яка його розтрощила. Обидвом юнакам і їхнім слугам вдалося спасти своє життя, але море викинуло їх в різні місця: Йоана – в Малмефетан, Аркадія – в Тетрапургію. Кожен думав, що спасся лиш він один, а решта всі загинули. І так у великому жалю Йоан і Аркадій і всі їхні слуги, не знаючи нічого один про одного, вступили до різних монастирів. 
<p>Занепокоєні родичі, не маючи жодної вістки від синів, послали до міста Вирит вірного слугу, і той довідався, що корабель затонув і їх сини загинули в морі. Упали бідні батьки на коліна і поклалися на Божу волю; Йому жертвували вони свою печаль і своє сирітство. А потім, за Божим об’явленням, поїхали до Єрусалиму поклонитися святим місцям, де страждав Спаситель світу. І тут, за допустом Бога, з допомогою одного старого монаха вони знайшли обох синів, які також прибули до Єрусалиму. Хто в змозі описати ту зустріч, хто змалює їх радість? І, віддавши честь Богові, всі вони посвятилися монашому життю: обидва сини пішли в пустелю, святий Ксенофонт роздав своє майно убогим і став монахом затворником, а жінка його Марія вступила до жіночого монастиря. Ще за життя вони обидвоє вдостоїлися великої Божої ласки творити чуда, проганяти бісів і оздоровляти хворих. Жили вони в п’ятому столітті. 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>