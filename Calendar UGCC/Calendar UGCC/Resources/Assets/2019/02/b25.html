<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа; Господи, Боже мій, Ти дуже величний <i>(Пс. 103,1).</i></p>
<p>__________
<p><i>Апостол: 1 Йо. 71 зач.</i></p><p><b>Перше Послання Івана Богослова 2, 18 – 3, 10.</b></p><p><i>18</i>. Дітоньки, остання це година. І як ви чули, що має прийти антихрист, а тепер багато антихристів постало. З цього пізнаємо, що остання година настала. <i>19</i>. З-між нас вийшли, але з-між нас вони не були; бо коли б з-між нас були, були б зосталися з нами, – лише щоб виявилося, що не всі вони від нас. <i>20</i>. Ви ж маєте помазання від Святого й усе знаєте. <i>21</i>. Я вам писав не тому, що не знаєте правди, а тому, що її знаєте і що ніяка брехня не походить від правди.</p><p><i>22</i>. Хто неправдомовець, як не той, хто перечить, що Ісус – Христос? Він – антихрист, що відрікається Отця й Сина. <i>23</i>. Кожний, хто відрікається Сина, той і Отця не має. Хто ж визнає Сина, має і Отця. <i>24</i>. Те, що ви чули спочатку, нехай у вас пробуває. Якщо у вас буде пробувати те, що ви спочатку чули, і ви будете в Сині і в Отці пробувати. <i>25</i>. Ось та обітниця, яку він сам обіцяв вам: життя вічне.</p><p><i>26</i>. Це я вам написав про тих, що вводять вас в оману. <i>27</i>. Помазання, що ви від нього прийняли, у вас пробуває, і не потребуєте, щоб хто навчав вас, бо його помазання вас про все навчає. Воно правдиве й необманне. Так, як воно вас навчило, пробувайте в ньому.</p><p><i>28</i>. Отож, дітоньки, пробувайте в ньому, щоб, як явиться, ми мали довір'я і не осоромилися перед ним у час його приходу. <i>29</i>. Коли знаєте, що він праведний, знайте теж, що всякий, хто чинить справедливість, від нього народився. </p><p><i>1</i>. Дивіться, яку велику любов дарував нам Отець, щоб ми звалися дітьми Божими. Ними ми і є. І тому світ нас не знає, бо він його не пізнав. <i>2</i>. Любі, ми тепер діти Божі, і ще не виявилося, чим будемо. Та знаємо, що коли виявиться, ми будемо до нього подібні, бо ми побачимо його, як є.</p><p><i>3</i>. І кожен, хто має на нього цю надію, очищує себе, так само, як і він чистий. <i>4</i>. Кожен, хто чинить гріх, чинить також беззаконня, бо гріх є беззаконням. <i>5</i>. Ви ж знаєте, що він з'явився, щоб наші гріхи взяти, і гріха в ньому нема. <i>6</i>. Кожен, хто в ньому пробував, не грішить. Кожен, хто грішить, його не бачив і його не пізнав.</p><p><i>7</i>. Дітоньки, ніхто нехай не вводить вас в оману. Хто чинить правду, той праведний, як і він праведний. <i>8</i>. Хто чинить гріх, той від диявола, бо диявол грішить від початку. На це явився Син Божий, щоб знищити діла диявола. <i>9</i>. Кожен, хто народився від Бога, гріха не чинить, бо його насіння в ньому пробував; і він не може грішити, бо він від Бога народився. <i>10</i>. Цим виявляються діти Бога і діти диявола: кожен, хто не чинить справедливости, не є від Бога, і той, хто не любить брата свого.</p>
<p>__________
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________
<p><i>Євангеліє: Мр. 49 зач.</i></p><p><b>Євангеліє від Марка 11, 1-11.</b></p><p><i>1</i>. В той час, колй Ісус наблизився до Єрусалиму і прийшов до Витфагії і Витанії, біля Оливної гори, він послав двох своїх учнів, <i>2</i>. кажучи їм:</p><p>– Ідіть у село, що перед вами, і як тільки ввійдете у нього, найдете прив'язане осля, на яке ніхто з людей ще не сідав. Відв'яжіть і приведіть його. <i>3</i>. А коли вам хто скаже: що робите? – скажіть: Господь його потребує, і негайно відішле його назад сюди.</p><p><i>4</i>. Пішли вони й найшли осля, прив'язане коло дверей, на вулиці, і відв'язали його. <i>5</i>. Деякі з тих, що там стояли, казали їм:</p><p>– Що робите, чому відв'язуєте осля?</p><p><i>6</i>. Ті їм відповіли, як сказав Ісус, і їх відпустили.</p><p><i>7</i>. Привели вони осля до Ісуса, поклали на нього свою одежу, і він сів на нього. <i>8</i>. І багато хто стелили свою одіж на дорозі, інші ж різали віття на полі і стелили по дорозі. <i>9</i>.  Ті, що йшли попереду, і ті, що слідували ззаду, викликували:</p><p><i>10</i>. – Осанна! Благословен, хто приходить в ім'я Господнє! Благословенне грядуче царство отця нашого Давида. Осанна на висоті!</p><p><i>11</i>. І він увійшов у Єрусалим, у храм, і оглянув усе; а що було вже пізно, вийшов з дванадцятьма у Витанію.</p>
<p>__________
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>1 Йо. 2, 18 - 3, 10. «Ви ж маєте помазання від Святого й все знаєте»</b>
<p>Коли ми читаємо Святе Письмо, деякі слова пропускаємо повз вуха, але якби ми були уважними, то могли б відкрити багато речей і знайти відповіді на запитання які постають перед нами. До прикладу, Господь каже, що ми все знаємо. Можемо здивуватись, адже є багато обставин, де ми не готові знайти правильного рішення, відповіді, робимо хибні кроки. Це - правда, але все відбувається лише тому, що ми перебуваємо під впливом своїх емоцій, пережиттів, думок, пристрастей. 
<p>Коли б ми були з Господом і Господь перебував із нами, то ми завжди приймали б правильні рішення. Саме це наше перебування без Господа створює ситуацію, коли ми зважуємось на хибні, грішні рішення. Тому важливо пам’ятати ці слова, що <b>відповідь ми завжди маємо в собі. Лише потрібно через свою молитву, через своє бажання шукати її, тоді обов’язково ми її знайдемо - Бог нам її відкриє.</b> 
<p>&nbsp;
<p><b>Мр. 11, 1-11. «Осанна! Благословен, хто приходить в ім’я Господнє!» </b>
<p>Якщо проаналізувати те, як ми молимося, то побачимо, що, крім щоденних молитов, найбільше звертаємося до Бога, коли в нас є якісь потреби, коли маємо якусь біду, коли шукаємо в Нього допомоги. Дуже рідко пам’ятаємо про те, щоб прийти до Господа з подячною молитвою, молитвою прослави. 
<p>Це Євангеліє вказує на прославу Бога, яка потрібна не Йому, а нам, адже, прославляючи Господа, ми згадуємо, ким Він є і що Він зробив для тих, які Йому вірили, отже – і самі зростаємо у вірі. <b>Навчімося починати нашу молитву з прослави Бога за те, що Він зробив у житті людства, у житті мого народу, у моєму житті, благословляти Бога за те, що Він діяв і діє, що завжди присутній.</b> І лише тоді з вірою у Його всемогутність, справедливість і велику любов до нас можемо приступати з проханнями.
<p>&nbsp;<p><b>Владика Венедикт (Алексійчук)</b>