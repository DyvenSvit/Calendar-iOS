<p>Квітень 27 (14) Субота</p>
<p>Велика субота. </p>
<p>Св. Мартина Ісповідника, папи Римського.</p>
<p>__________
<p><i>Вечірня з винесенням Плащаниці:</i> <i>священик в єпітрахилі творить мал. поклін перед престолом, відсуває катапетасму, виходить південними дверима перед св. двері і далі Початок звичайний. </i>На “Господи, взиваю” 6 стихир Тріоді, Сл.: Тріоді., І нині: Тріоді. Вхід з Євангелієм. 3 читання Тріоді. Прокімен “Поділили ризи”, читання Виходу 33, 11-22; прокімен “Розсуди, Господи”, читання Йова 42, 12-16; прокімен “Поклали Мене”, читання Ісаї 53, 13-15; 53, 1-12; Ап. 1 Кор. зач. 126; 1, 18-31; 2, 1-2; та Єв. Мт. зач. 110; 27, 1-38; Лк. 23, 39-43; Мт. 27, 39-54; Йо. 19, 31-37; Мт. 27, 55-61. На стиховні стихири Тріоді, Сл., І нині: “Тебе, що світлом”.<i> Після прохальної єктенії відбувається обхід у такий спосіб: священик одягається у всі ризи. Наперед походу йде хрестоносець, хоругви, братство, хор. Священик дає Плащаницю чотирьом достойним парохіянам, які несуть її ногами до людей. Священик йде за Плащаницею, несучи Євангеліє. Похід виходить з церкви і повертає праворуч; обійшовши церкву тричі або один раз, заходять до церкви. Під час обходу співають Стихири на стиховні.</i> Тропар “Благообразний Йосиф” (3). <i>Священик після кожного разу творить тільки великий поклін, а вірні – доземний.</i> Великий відпуст: «Христос, істинний Бог наш, що задля нас, людей, і нашого ради спасіння страшні страждання, і Животворящий Хрест, і вольне погребення плоттю прийняти зволив, молитвами пречистої Своєї Матері, святих славних і всехвальних Апостолів, преподобних і богоносних отців наших, і всіх святих, помилує і спасе нас, як благий і чоловіколюбець".</p>
<p><b><i>Єрусалимська Утреня (зазвичай служимо її у Велику п’ятницю ввечері):</i></b> <i>священик під час Утрені стоїть перед Божим Гробом, де для нього підготовлено сидіння та стіл зі свічками й книгами. Священик одягнений у єпітрахиль та фелон багряного кольору. Позаду сидіння ставиться аналой.</i></p>
<p>По „Бог Господь” – тропар „Благообразний Йосиф” (2), Слава: „Коли зійшов ти”, І нині: „Ангел при гробі”. 17-а катизма („Непорочні”) на три статії з надгробними тропарями, з кадженням на початку кожної статії і малою єктенією після кожної статії за винятком третьої, після якої відразу „Ангельський хор”, а потім – мала єктенія, сідальний, 50-й псалом і канон. Катавасія по кожній пісні - її ірмос. По 3-ій пісні – сідальний, по 6-ій – кондак-ікос, на 9-ій „Чеснішу” не співаємо і по 9-ій „Достойно” немає. Замість світильного - „Свят Господь Бог наш” (3). На хвалитних 4 стихири, Слава: ще одна, І нині: ще одна. </p>
<p>На великому славослов’ї – вхід з Євангелієм: <i>священик бере Євангеліє з престолу, творить обхід, як на Літургії. Ставши перед Божим Гробом, очікує закінчення Трисвятого і стихири “Прийдіте ублажімо”. </i></p>
<p><i>Тоді ставить Євангеліє на аналой, обернений до людей. </i>Слідують два тропарі, прокімен і пророцтво, прокімен і Апостол. <i>Перед читанням Євангелія, під час “Алилуя” (г. 5), священик кадить Божий Гріб та людей.</i> Євангеліє Мт. 114 зач.; 27, 62-66. <i>По відчитанні Євангелія ієрей цілує та закриває його і залишає на аналої. </i>Дві звичайні єктенії і великий відпуст. Після відпусту, за галицьким звичаєм, співаємо тропар „Благообразний Йосиф” (3) з поклонами.</p>
<p><i>Часи:</i> на всіх тропар і кондак Великої суботи.</p>
<p><i>Вечірня з Літургією св. Василія Великого:</i> катизми нема. На “Господи, взиваю” 8 стихир: 4 воскресні 1-го гласу і 4 Тріоді, Сл.: Тріоді, І нині: догмат 1-го гласу. Вхід з Євангелієм, нема прокімена, а відразу читання Тріоді, поділені на дві частини, між якими співаємо “Заспіваймо Господеві”. Після останнього читання співаємо “Господа славте”. По мал. єктенії – виголос “Бо ти святий єси”, “Ви, що в Христа хрестилися” і далі за чином Літургія св. Василія Великого. Ап. – Рим. 91 зач.; 6, 3-11. <i>Після апостола лик замість </i>Алилуя <i>співає протяжно і торжественно на глас 7 останній стих 81 псалма "Воскресни Боже" як приспів до всіх інших його стихів. Тим часом священнослужителі у вівтарі переодягаються у світлі ризи, також переодягають у все світле престол, жертовник і аналої</i>. <i>Перед Євангелієм і після нього лик співає:</i> Слава Тобі, Господи, слава Тобі.Єв. – Мт. 115 зач.; 28, 1-20. Замість Херувимської пісні - “Нехай мовчить всяка плоть”. Замість “Достойно” - “Тобою радується” або “Не ридай наді мною Мати”. Причасний Тріоді «Востав, мов зо сну, Господь».</p>
<p><i>По закінченні заамвонної молитви ієрей кадить столик з литійником, на якому приготовані 5 хлібів, пшениця, вино і єлей.</i></p>
<p><i>Диякон:</i> Господеві помолімся.</p>
<p><i>Лик:</i> Господи, помилуй. <i>Ієрей бере один хліб і благословляє ним інші хліби, а потім кладе його на місце і піднесеним голосом виголошує:</i></p>
<p>Господи Ісусе Христе, Боже наш, що благословив п’ять хлібів і п’ять тисяч народу наситив! Сам благослови † і хліби ці †, пшеницю †, вино † і єлей, і примнож їх у місті цьому (<i>або</i> в селі цьому, <i>або</i> у святій обителі цій) і у всьому світі Твоєму, і вірних, що їх споживають, освяти. Бо Ти благословляєш і освячуєш усе, Христе Боже наш, і Тобі славу возсилаємо, з Безначальним Твоїм Отцем, і Всесвятим, і Благим, і Животворящим Твоїм Духом, нині і повсякчас, і на віки віків.</p>
<p><i>Лик:</i> Амінь.<i> І співає:</i> Будь Ім’я Господнє благословенне від нині і до віку. <i>Тричі. І псалом 33 весь. Відтак ієрей:</i> Благословення Господнє на вас: <i>та ін. </i>Відпуст Великої Суботи:</p>
<p>Христос, істинний Бог наш, що задля нас, людей, і нашого ради спасіння волею положився у гробі плоттю і зійшов на Ад, молитвами пречистої Своєї Матері, святих славних і всехвальних апостолів, во святих отця нашого Василія Великого, архиєпископа Кесарії Каппадокійської, і всіх святих, помилує і спасе нас, як благий і чоловіколюбець.</p>
<p><i>Після відпусту, за галицькою традицією, перед Плащаницею тропар</i> Благообразний Йосиф <i>тричі, з поклонами</i>.</p>
<p><i>Де є такий звичай, ввечорі в Велику Суботу відбувається читання всієї книги Діянь святих Апостолів. Перший читець, вийшовши на середину храму, промовляє: </i>Діяння святих Апостолів благослови, отче, прочитати.</p>
<p><i>Тоді ієрей: </i>Молитвами святих Апостолів, Господи Ісусе Христе, Боже наш, помилуй нас.</p>
<p><i>Читець: </i>Амінь.<i> І починає читати</i>.</p>