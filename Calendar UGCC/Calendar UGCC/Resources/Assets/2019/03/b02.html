<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p><i>Інший, глас 8:</i> Глибиною мудрости чоловіколюбно все управляєш* і корисне всім подаєш, єдиний Творче.* Упокой, Господи, душі рабів твоїх,* бо на Тебе уповання поклали,* Творця, і будівника, і Бога нашого.</p>
<p>Слава: <i>Кондак, глас 8:</i> Зо святими упокой, Христе,* душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Богородичний, глас 8:</i> Тебе і стіну, і пристанище маємо,* і молитвеницю благосприятливу до Бога,* якого Ти родила єси,* Богородице безневісна,* вірних спасення.</p>
<p><i>Прокімен, глас 6:</i> Душі їх у блаженстві перебуватимуть <i>(Пс. 24,13)</i></p>
<p><i>Стих:</i> До Тебе, Господи, підніс я душу мою <i>(Пс. 24,1).</i></p>
<p>__________</p>
<p><i>Дня: Апостол: 1 Кор. 146 зач.</i><p><b>Перше Послання Апостола Павла до Корінтян 10, 23-28.</b>
<p><i>23</i>. Браття, все мені дозволене, але не все корисне; усе дозволене, але не все будує. <i>24</i>. Ніхто хай не шукає для себе користи, але для другого. <i>25</i>. Їжте все, що у м'ясника продається, нічого не турбуючися ради совісти; <i>26</i>.  Господня бо земля та її повнота. <i>27</i>. Як хто з невіруючих вас запросить і ви згодилися піти, їжте все, що покладуть перед вами, зовсім не турбуючись ради совісти. <i>28</i>. Але як хто вам скаже: «Це було жертвоване ідолам» – не їжте задля того, хто попередив вас, і задля совісти: Господня бо земля і її повнота.
<p><i>За упокій: Апостол: 1 Сол. 270 зач.</i></p><p><b>Перше Послання Апостола Павла до Солунян 4, 13-17.</b></p><p><i>13</i>. Браття, не хочемо, щоб ви не знали щодо померлих, щоб ви не сумували, як інші, що не мають надії. <i>14</i>. Бо ми віруємо, що як Ісус умер і воскрес, так і тих, що уснули в Ісусі, Бог приведе з ним. <i>15</i>. Це бо ми вам кажемо словом Господнім: ми, що живемо, що лишимося до приходу Господа, не випередимо тих, що уснули. <i>16</i>. Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли у Христі. <i>17</i>. Потім же ми, що живемо, що лишимось, будемо разом з ними взяті на хмари у повітря, назустріч Господеві, і так будемо з Господом завжди. </p>
<p>__________</p>
<p><i>Алилуя, глас 6:</i> Блаженні, яких вибрав і прийняв Ти, Господи <i>(Пс. 64,5).</i></p>
<p><i>Стих:</i> І пам’ять їх з роду в рід.</p>
<p>__________</p>
<p><i>Дня: Євангеліє: Лк. 105 зач.</i><p><b>Євангеліє від Луки 21, 8-9; 25-27; 33-36.</b>
<p><i>8</i>. Сказав Господь:
<p>– Глядіть, щоб вас не звели: бо багато хто прийдуть у моє ім'я і будуть казати: це я і – час наблизився. Не йдіть слідом за ними. <i>9</i>. Коли почуєте про війни та розрухи, не бійтеся, бо треба, щоб перш це сталося, але кінець не зараз.
<p><i>25</i>. І будуть знаки на сонці, місяці й на зорях, а на землі переполох народів, стривоження від реву моря та його хвиль. <i>26</i>.  Люди омертвіють від страху, очікуючи того, що на світ надійде, бо захитаються небесні сили. <i>27</i>.  Тоді побачать Сина чоловічого, що йтиме на хмарах зо силою і славою великою. 
<p><i>33</i>. Небо й земля пройдуть, слова ж мої не пройдуть.
<p><i>34</i>. Вважайте на себе, щоб часом серця ваші не заскорузли від обжирства, пияцтва та життєвих клопотів, і щоб той день не впав на вас зненацька, <i>35</i>. немов сітка, бо він прийде на всіх, які живуть на лиці всієї землі. <i>36</i>. Будьте чуйні, отже, і ввесь час моліться, щоб ви могли уникнути всього того, що має збутися, і стати перед Сином чоловічим.
<p><i>За упокій: Євангеліє: Йо. 16 зач.</i></p><p><b>Євангеліє від Йоана 5, 24-30.</b></p><p>Сказав Господь юдеям, які до нього прийшли:</p><p><i>24</i>. Істинно, істинно кажу вам: хто слухає моє слово й вірує в того, хто послав мене, живе життям вічним і на суд не приходить, бо від смерти перейшов у життя.</p><p><i>25</i>. Істинно, істинно кажу вам: надходить час, ба вже й тепер він, коли померлі почують голос Сина Божого і, почувши, оживуть. <i>26</i>. Бо як Отець має життя у собі, так і Синові дав, щоб мав життя у собі, <i>27</i>. і дав йому владу суд чинити, бо він – Син чоловічий. <i>28</i>. Не дивуйтеся тому, бо надходить час, коли всі, що у гробах, почують його голос <i>29</i>. і вийдуть ті, що чинили добро, на воскресіння життя, а ті, що чинили зло, на воскресіння суду. <i>30</i>. Не можу я нічого діяти від себе самого; я суджу так, як чую, і суд мій справедливий, бо я шукаю не моєї волі, але волі того, хто послав мене.</p>
<p>__________</p>
<p><i>Причасний:</i> Блаженні, яких вибрав і прийняв та, Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 10, 23-28. «Усе дозволене, але не все корисне»</b>
<p>Людський світ має різні закони, одна держава - одні, друга - інші. Невиконання законів у кожній державі карають різними покараннями, можуть позбавити волі, а в деяких країнах і життя. Будь-яка людська система завжди обмежує свободу людини, людина завжди перебуває в певних рамках. Але ми рідко про це говоримо, сприймаємо як належне. Хоча обмеження, які нам встановив Бог, значно частіше викликають незадоволення.
<p>Однак у стосунках із Богом якраз все відбувається навпаки: хоч Господь дав нам Заповіді, дав нам Святе Письмо, але ми завжди вільні. Вільні ухвалювати рішення, вільні жити чи не жити за Євангелієм. Бачимо, у тій свободі Бог завжди любить людину, як би вона не жила, як би не чинила. 
<p>Задумаймось над тим, що Бог все мені дозволяє, я маю свободу, але, як каже сьогодні апостол: «Чи це мені корисно?» Погляньмо на своє життя, придивімося до тих проблем, які маємо. <b>Дуже часто вони виникають тому, що у своїй свободі ми робимо неправильні вчинки, яких ніколи б не зробили, слухаючи Бога!</b>
<p>&nbsp;
<p><b>Лк. 21, 8-9; 25-27; 33-36. «Зважайте на самих себе, щоб часом серця ваші не обтяжилися обжерством, пияцтвом та життєвими клопотами».</b>
<p>Часто обставини, в яких ми живемо, події, навіть несподівані ситуації є для нас дуже важливими, бо в них можемо побачити, ким ми є насправді і яке місце в нашому житті займає Бог. Господь застерігає, щоб ми не обважніли від обжерства, пияцтва та життєвих клопотів, – значить, щоб не перейнялися буденністю, бо все це може зайняти Його місце в нашому серці. 
<p>Звичайно, людина, поки живе тут, на землі, не може зовсім віддалитися від щоденних справ, бо мусить ходити на роботу, їсти, одягатися, дбати про здоров’я, але коли все це стає метою життя, а не засобами, тоді особа втрачає глибину свого буття – життя в Бозі. 
<p><b>Тому не важить, які обставини є навколо нас, вони завжди є тільки тлом, лише наші особисті рішення можуть нас віддаляти від Бога або наближати до Нього.</b> Не даймо собі перейнятися будь-чим настільки, щоб воно заволоділо нашим серцем, нашими думками, завжди стараймося понад усе жити в Бозі!
<p>&nbsp;<p><b>Владика Венедикт (Алексійчук)</b>