<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4</i>: Із землі засяяла предтечі глава,* проміння випускає нетління, оздоровлення вірним;* з висот збирає множество ангелів,* на низах скликує людський рід,* щоб одноголосну славу возсилати Христу Богові.</p>
<p><i>Тропар, глас 8:</i> Глибиною мудрости чоловіколюбно все управляєш* і корисне всім подаєш, єдиний Творче.* Упокой, Господи, душі рабів Твоїх,* бо на Тебе уповання поклали* – Творця, і будівника, і Бога нашого.</p>
<p><i>Кондак, глас 2:</i> Пророче Божий і предтече благодаті,* як рожу священну із землі знайшовши, оздоровлення завжди приймаємо,* бо знову, як і перше, у світі проповідуєш покаяння.</p>
<p>Слава: <i>Кондак, глас 8:</i> Зо святими упокой, Христе,* душі рабів Твоїх,* де немає болізні, ні печалі,* ні зітхання,* але життя безконечне.</p>
<p>I нині: <i>Богородичний, глас 8:</i> Тебе і стіну, і пристанище маємо,* і молитвеницю благосприятливу до Бога,* якого Ти родила єси,* Богородице безневісна,* вірних спасення.</p>
<p><i>Прокімен, глас 7:</i> Возвеселиться праведник у Господі і уповає на Нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i> </p>
<p><i>Прокімен, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________
<p><i>Предтечі: Апостол: 2 Кор. 176 зач.</i></p><p><b>Друге Послання Апостола Павла до Корінтян 4, 6-15.</b></p><p><i>6</i>. Браття, Бог, який сказав: нехай із темряви світло засяє, освітлив серця наші, щоб у них сяяло знання Божої слави, що на лиці Ісуса Христа.</p><p><i>7</i>. Ми маємо цей скарб у глиняних посудинах, щоб було видно, що велич сили є від Бога, а не від нас. <i>8</i>. Нас тиснуть звідусіль, але ми не пригноблені; ми в труднощах, та ми не втрачаємо надії; <i>9</i>. нас гонять, та ми не покинуті; ми повалені, та не погублені. <i>10</i>. Увесь час носимо в тілі смерть Ісуса, щоб і життя Ісуса в нашім житті було явним. <i>11</i>. Нас бо ввесь час живими віддають на смерть задля Ісуса, щоб і життя Ісуса було явним у нашім смертнім тілі. <i>12</i>. І так смерть діє в нас, а життя у вас. <i>13</i>. Та маючи той самий дух віри, про який написано: Я вірував, тому й говорив, і ми віруємо, тому й говоримо; <i>14</i>. бо знаємо, що той, хто воскресив Господа Ісуса, воскресить і нас з Ісусом і поставить з вами побіч себе. <i>15</i>. Бо все це ради вас, щоб благодать, множачись через багатьох збагатила дяку на славу Божу.</p>
<p><i>Отців: Апостол: Гал. 213 зач.</i></p><p><b>Послання Апостола Павла до Галатів 5, 22 - 6, 2.</b></p><p><i>22</i>. А плід Духа: любов, радість, мир, довготерпіння; лагідність, доброта, вірність, <i>23</i>. тихість, здержливість. На все це нема закону. <i>24</i>. Котрі ж Ісус-Христові, розп'яли тіло з його пристрастями та похотями. <i>25</i>. Коли живемо духом, духом ходімо. <i>26</i>. Не будьмо суєславні, задиркуваті між собою, завидущі одні одним.</p><p><i>1</i>. Брати! Коли б хто попав у яку провину, ви, духовні, такого наставляйте духом лагідности; але вважай, щоб і ти не впав у спокусу. <i>2</i>. Носіте тягарі один одного, і так виконаєте закон Христа.</p>
<p>__________
<p><i>Алилуя, глас 4:</i> Праведник, як фінік, розцвіте, і як кедр на Ливані, виросте <i>(Пс. 91,13).</i></p>
<p><i>Стих:</i> Істина з землі возсіяла і правда з небес прихилилася <i>(Пс. 84,12).</i></p>
<p><i>Стих:</i> Блаженні, яких вибрав і прийняв Ти, Господи <i>(Пс. 64,5).</i></p>
<p><i>Стих:</i> I пам’ять їх з роду в рід.</p>
<p>__________
<p><i>Предтечі: Євангеліє: Мт. 40 зач.</i></p><p><b>Євангеліє від Матея 11, 2-15.</b></p><p><i>2</i>. Одного разу, почувши у в'язниці про діла Христові, Іван через своїх учнів послав спитати його:</p><p><i>3</i>. – Ти єси той, що має прийти, чи іншого маємо чекати? </p><p><i>4</i>. У відповідь на це Ісус сказав їм:</p><p>– Ідіть і сповістіть Івана про те, що чуєте й бачите: <i>5</i>. сліпі бачать і криві ходять; прокажені очищуються і глухі чують; мертві воскресають і вбогим проповідується добра новина. <i>6</i>. Щасливий, хто через мене не спіткнеться.</p><p><i>7</i>. Тоді, як ті відходили, Ісус почав говорити людям про Івана:</p><p>На що ви вийшли дивитися в пустиню? На тростину, яку колише вітер?</p><p><i>8</i>. На що ви вийшли дивитись? На чоловіка, одягненого в м'яку одежу? Таж ті, що носять м'яку одежу, сидять у царських палатах.</p><p><i>9</i>. Чого ж тоді ви вийшли? Бачити пророка ? Так, кажу вам, і більше як пророка. <i>10</i>. Це той, про якого написано:</p><p>Ось я посилаю мого посланця перед тобою,<br>що приготує тобі дорогу перед тобою.</p><p><i>11</i>. Істинно кажу вам, що між народженими від жінок не було більшого від Івана Христителя; однак найменший у царстві небеснім більший від нього. <i>12</i>. Від часів Івана Христителя і понині царство небесне здобувається силою; і ті, що вживають силу, силоміць беруть його.</p><p><i>13</i>. Усі бо пророки й закон пророкували до Івана. <i>14</i>. І коли хочете знати, він – Ілля, що має прийти. <i>15</i>. Хто має вуха, нехай слухає.</p>
<p><i>Отців: Євангеліє: Мт. 43 зач.</i></p><p><b>Євангеліє від Матея 11, 27-30.</b></p><p>Сказав Господь своїм учням:.</p><p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.</p><p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> </p>
<p>Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i> Алилуя, <i>тричі</i>.</p>
<p>&nbsp;<hr />
<p><b>2 Кр. 4, 6-15. «А маємо цей скарб у глиняних посудинах, щоб було видно, що велич сили є від Бога, а не від нас»</b>
<p>Коли подивитися на апостолів, вони не були дуже вченими чи освіченими серед тогочасних людей. Якщо ж подивимось на весь Божий люд в історії Церкви, то хоч і багато святих були вченими й освіченими, але часто люди у світі мали більші знання. Однак бачимо, що святі часто мали більший вплив на суспільство і людей, політику світу, аніж усі вчені. Чому? Тому що сам Господь діяв через них.
<p>З цього погляду і ми маємо дивитись на свої слабкості та немочі й розуміти. Що хоча своєю силою і потугою ми не можемо змінити щось навколо себе, в Церкві, суспільстві, державі, та якщо дозволимо Богові діяти через себе, Він змінюватиме нас і все навколо нас. <b>Святі не були іншими, ніж ми. Вони були такими ж немічними та слабкими як кожен з нас, але щораз більше у своїх немічних глиняних посудинах дозволяли діяти великому Богові. </b>
<p>&nbsp;
<p><b>Мт. 11, 2-15. «Царство Небесне здобувається силою».</b>
<p>У своєму земному житті ми усвідомлюємо: аби чогось досягти, мусимо неабияк працювати. Щоб здобути знання, щоб збудувати будинок, щоб досягти якогось професійного рівня, завжди потрібно докладати зусиль. Але коли йдеться про життя духовне, то нам здається, що все має бути легко. Помолився вранці – і відразу все вирішилося, прийшов до церкви, посповідався, запричащався – і все стало на свої місця. До всього земного потрібно докласти праці, а до духовного поступу, певно, ще більше, аніж до матеріального. 
<p>У народі кажуть, що молитва і труд все перетруть, тобто потрібні зусилля, а через молитву Господь посилає нам свою допомогу. Звичайно, Бог може змінити нас в один момент, бо для Нього нема нічого неможливого, але ми до цього не здатні, і тому до Царства Небесного треба йти, докладаючи зусиль, крок за кроком. 
<p><b>Ісус сказав нам, що здобувати Небесне Царство треба нашими зусиллями, тож трудімося – і дасться нам.</b>
<p>&nbsp;<p><b>Владика Венедикт (Алексійчук)</b>