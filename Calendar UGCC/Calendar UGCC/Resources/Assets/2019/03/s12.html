<p><b>Житіє преподобного отця нашого й ісповідника Прокопія Декаполита</b> 
<p><i> Тропар, глac 8:</i> Потоками сліз твоїх Ти неродючу пустиню управив * і з глибини зітханнями Ти в трудах приніс стократні плоди, * і був Ти світильником вселенної, сіяючи чудесами, Прокопіє, отче наш. * Моли Христа Бога, щоб спаслися душі наші. 
<p><i> Кондак, глас 2:</i> Церква, зірницю отримавши, розганяє всяку імлу злослав’я, почитаючи тебе, небеснотаїнику, Прокопіє преславний. 
<p>У палестинській землі, на схід від галилейского озера, була місцина, що звалася Декаполіс. Тут за часів жорстокого імператора Лева Ісавра, який ширив іконоборську єресь, жив благочестивий монах Прокопій, що ревно дбав про чистоту Христової віри і безстрашно поборював єресь. Лукавий імператор велів упіймати його разом з іншими ісповідниками і віддати в руки мучителів. Ті жорстоко били святого, шматували його тіло гаками, а потім кинули у в’язницю. Аж до смерті імператора Лева мучився святий Прокопій, а опісля, випущений на свободу, повернувся до самітницького життя в молитві і пості. Перебуваючи у великій святості, віддав він свою чисту душу в руки Сотворителя. 
<p>__________ 
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 