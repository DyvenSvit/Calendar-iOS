<p><b><i>Перший антифон воскресний </i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Розрушив Ти хрестом твоїм смерть,* створив Ти розбійникові рай,* мироносицям плач перемінив єси,* і апостолам проповідати повелів єси,* що воскрес Ти, Христе Боже,* даючи світові велику милість.</p>
<p>Слава:<i> Кондак, глас 7:</i> Вже більше влада смертна не зможе людей держати,* Христос бо зійшов, сокрушаючи й розоряючи сили її.* Зв’язується ад,* пророки согласно радуються,* представ Спас, мовлячи тим, що в вірі:* Вийдіть, вірні, у воскресіння.</p>
<p>І нині: <i>Богородичний, глас 7:</i> Як скарбниця нашого воскресіння* тих, що на Тебе надіються, Всепіта,* виведи з рова і глибин прогрішень,* бо Ти спасла єси винних у грісі,* родивши спасення наше.* Ти перед Різдвом – Діва* і в Різдві – Діва,* і по Різдві дальше пробуваєш Діва.</p>
<p><i>Прокімен, глас 7:</i> Господь кріпость людям своїм дасть, Господь благословить людей своїх миром <i>(Пс. 28,11).</i></p>
<p><i>Стих:</i> Принесіть Господеві, сини божі, принесіть Господеві молодих баранців <i>(Пс. 28,11).</i></p>
<p>__________
<p><i>Апостол: 1 Кор. 140 зач.</i></p>
<p><b>Перше Послання Апостола Павла до Корінтян 8, 8 – 9, 2.</b>
<p><i>8</i>. Браття, страва не зближує нас до Бога: ні як не їмо, не тратимо нічого, ні як їмо, не користаємо нічого. <i>9</i>. Але глядіть, щоб ця ваша свобода не стала причиною падіння для слабких. <i>10</i>. Бо коли хто бачить тебе, що маєш знання, як ти у капищі сидиш за столом, чи його совість, тому що слабка, не буде заохочена їсти ідоложертовне ? <i>11</i>. І так через твоє знання може погибнути немічний брат, за якого помер Христос. <i>12</i>. Грішивши так проти братів і ранивши їх слабку совість, грішите проти Христа. <i>13</i>. Тому, як страва призводить брата мого до гріха, повік не буду їсти м'яса, щоб не блазнити мого брата.
<p><i>1</i>. Хіба я не вільний? Хіба я не апостол? Хіба я Ісуса, Господа нашого, не бачив? Хіба ви не моє діло у Господі? <i>2</i>. Коли іншим я не апостол, то – вам, бо ви достовірний доказ у Господі мого апостольства. 
<p>__________
<p><i>Алилуя, глас 7:</i> Благо є сповідуватися Господеві і співати імені Твоєму, Всевишній <i>(Пс. 91,2).</i></p>
<p><i>Стих:</i> Сповіщати зарання милість твою і істину твою на всяку ніч <i>(Пс. 91,3).</i></p>
<p>__________
<p><i>Євангеліє: Мт. 106 зач.</i></p>
<p><b>Євангеліє від Матея 25, 31-46.</b>
<p>Сказав Господь:
<p><i>31</i>. Коли Син чоловічий прийде у славі своїй, і всі ангели з ним, він сяде на престолі своєї слави. <i>32</i>. І зберуться перед ним усі народи, і він відлучить їх одних від одних, як пастух відлучує овець від козлів; <i>33</i>. і поставить овець праворуч себе, а козлів ліворуч.
<p><i>34</i>. Тоді цар скаже тим, що праворуч нього:
<p>– Ходіте, благословенні Отця мого, візьміть у спадщину царство, що було приготоване вам від створення світу. <i>35</i>. Бо я голодував, і ви дали мені їсти; мав спрагу, і ви мене напоїли; чужинцем був, і ви мене прийняли; <i>36</i>. нагий, і ви мене одягли; хворий, і ви навідались до мене; у тюрмі був, і ви прийшли до мене.
<p><i>37</i>. Тоді озвуться праведні до нього:
<p>– Господи, коли ми бачили тебе голодним і нагодували, спрагненим і напоїли? <i>38</i>. Коли ми бачили тебе чужинцем і прийняли, або нагим і одягнули? <i>39</i>. Коли ми бачили тебе недужим чи в тюрмі і прийшли до тебе?
<p><i>40</i>. А цар, відповідаючи їм, скаже:
–<p> Істинно кажу вам: усе, що ви зробили одному з моїх найменших братів, ви мені зробили.
<p><i>41</i>. Тоді скаже й тим, що ліворуч:
<p>– Ідіть від мене геть, прокляті, у вогонь вічний, приготований дияволові й ангелам його; <i>42</i>. бо я голодував, і ви не дали мені їсти; мав спрагу, і ви мене не напоїли; <i>43</i>. був чужинцем, і ви мене не прийняли; нагим, і ви мене не одягнули; недужим і в тюрмі, і ви не навідались до мене.
<p><i>44</i>. Тоді озвуться і ті, кажучи:
<p>– Господи, коли ми бачили тебе голодним або спраглим, чужинцем або нагим, недужим або в тюрмі, і тобі не послужили?
<p><i>45</i>. Він відповість їм:
<p>– Істинно кажу вам: те, чого ви не зробили одному з моїх найменших братів, і мені не зробили.
<p><i>46</i>. І підуть ті на вічну муку, а праведники – на життя вічне.
<p>__________
<p><i>Причасний:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>1 Кр. 8, 8 - 9, 2. «Страва не зближує нас до Бога»</b>
<p>Через первородний гріх людини, гріх непослуху Адама і Єви, він увійшов і в людство, і в кожну людину. Коли придивитися до буття нашої вселенної, то цей гріх увійшов лише в людину, він не увійшов у природу, не увійшов у речі, вони - нейтральні. Все залежить від того, як людина своєю волею, своїми вчинками з цими речами поведеться. 
<p>Свобідна воля людини призводить до того, що одна і та сама річ може бути використана і для гріха, і для добра. Знаємо, що ножем можна вбити, а можна нарізати хліба і нагодувати голодного. Так само і страви, які ми вживаємо, можуть сприяти нашому фізичному скріпленню, а можуть робити з нас розманіжених черевоугодників.
<p><b>Стараймося ставитися і до страв, і до всіх речей у нашому житті з позиції, що до Бога наближає, приймати, а все, що віддаляє від Господа, відкидати. </b>
<p>&nbsp;
<p><b>Мт. 25, 31-46. «Істинно кажу вам: усе, що ви зробили одному з моїх братів найменших, – ви мені зробили».</b>
<p>Те, що Бог порівнює себе з найменшими, зазвичай для людини є незбагненною тайною, складною для розуміння й усвідомлення. Ми можемо про це багато розповідати іншим, проповідувати, а от усвідомити собі, що Бог принизив себе до людського буття, що Господь присутній у кожній людині, – це для нас справді велика тайна. І коли ми побачимо Божу присутність в іншій особі, – це справді велике чудо. 
<p>Позаяк інша особа створена за образом Божим, то для нас надважливо розуміти, що наше ставлення до Бога, наша віра в Нього виявляється в тому, як ми ставимося до людей. Якщо ми благоговіємо перед Богом, то це благоговіння виявляється і перед людьми, які носять цей образ Божий. Якщо ж не маємо любові до людей, яких бачимо, то цілковито так само ми ставимося й до Господа. <b>Адже саме в щоденних ситуаціях і стосунках з людьми виявляється те, ким ми насправді є</b>, і те, чи дійсно маємо страх перед Богом, – тобто чи боїмося образити Його навіть найменшим гріхом і непослухом. 
<p>&nbsp;<p><b>Владика Венедикт (Алексійчук)</b>