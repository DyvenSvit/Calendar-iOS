<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо Христове Євангеліє, преподобний, сповнивши,* положив Ти душу твою за людей твоїх* і спас неповинних від смерти.* Ради цього освятив Ти себе як великий таїнник Божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук його сповіщає твердь <i>(Пс. 18,2).</i></p>
<p>__________
<p><i>Апостол: Юд. 78 зач.</i></p><p><b>Послання Апостола Юди 1, 11-25</b></p><p><i>11</i>. Браття, горе тим, що пішли дорогою Каїна і, у відплату, попали в обман Валаама, і у бунті Корея загинули. <i>12</i>. Вони – підводні скелі на бенкетах ваших, які живляться безсоромно з вами і самих себе випасають; хмари безводні, що їх гонять вітри; дерева, що пізно восени без плоду, двічі умерлі, вирвані з корінням; <i>13</i>. люті морські хвилі, що власним соромом шумують; блукаючі зорі, яким чорна темрява збережена повіки.</p><p><i>14</i>. Про них також пророкував Енох, сьомий від Адама, кажучи: «Ось прибув Господь із своїми десятками тисяч святих, <i>15</i>. щоб учинити суд над усіма і виявити всім безбожним усі вчинки їхньої безбожности, які вони безбожно учинили, та всі зневаги, що проти нього говорили оті грішники безбожні». <i>16</i>. Вони ремствують, нарікають на свою долю і йдуть за своїми похотями; уста їхні промовляють гордовито, підлещуються для користи.</p><p><i>17</i>. Ви ж, любі, згадуйте слова, що вам предсказали апостоли Господа нашого Ісуса Христа, <i>18</i>. які вам говорили: «Останнього часу будуть насмішники, що діятимуть у своїх похотях безбожних». <i>19</i>. Це ті, що розбрат сіють, тварини, що не мають духу.</p><p><i>20</i>. Ви ж, любі, що будуєтеся вашою найсвятішою вірою і молитесь у Святім Дусі, <i>21</i>. бережіть себе у любові Божій, очікуючи милости Господа нашого Ісуса Христа для вічного життя. <i>22</i>. Тих, що вагаються, старайтеся переконати; <i>23</i>. інших рятуйте, вириваючи з вогню; до інших майте милосердя зо страхом; ненавидьте навіть одежу, забруджену тілом.</p><p><i>24</i>. Тому ж, хто може зберегти вас від занепаду і поставити перед своєю славою непорочними в радості, <i>25</i>. єдиному Богу, Спасу нашому, через Ісуса Христа, Господа нашого – слава, величчя, сила і могутність перед усіма віками, і нині, й по всі віки. Амінь.</p>
<p>__________
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Лк. 110 зач.</i></p><p><b>Євангеліє від Луки 23, 1-34; 44-56.</b></p><p><i>1</i>. В той час повели Ісуса первосвященики, книжники і старші народу до Пилата, <i>2</i>. і почали його обвинувачувати, кажучи:</p><p>– Ми найшли, що цей підбурює народ наш, збороняє давати кесареві податок і каже, що він – Христос-цар.</p><p><i>3</i>. Пилат спитав його:</p><p>– Ти цар юдейський?</p><p>Ісус у відповідь сказав до нього:</p><p>– Ти кажеш.</p><p><i>4</i>. Тоді Пилат промовив до первосвящеників і юрби:</p><p>– Я не находжу ніякої вини в цьому чоловікові.</p><p><i>5</i>. Вони ж настоювали і кричали:</p><p>– Він народ бунтує, навчаючи по всій Юдеї, почавши з Галилеї аж сюди.</p><p><i>6</i>. Почувши це, Пилат спитав, чи цей чоловік – галилеянин; <i>7</i>. і довідавшися, що він з-під влади Ірода, відіслав його до Ірода, який тими днями був також у Єрусалимі.</p><p><i>8</i>. Ірод дуже зрадів, побачивши Ісуса, бажав бо здавна бачити його, тому що чув про нього і сподівавсь побачити від нього якесь чудо. <i>9</i>. Силу питань він йому ставив, але Ісус не відповідав йому нічого. <i>10</i>. Первосвященики ж та книжники стояли там і сильно його обвинувачували. <i>11</i>. Тоді Ірод з вояками своїми, зневаживши його й насміявшись з нього, надів на нього білу одіж і відіслав його назад до Пилата. <i>12</i>. І того ж самого дня Ірод і Пилат стали приятелями між собою, раніш бо ворогували.</p><p><i>13</i>. Тоді, скликавши первосвящеників, старшин і народ, <i>14</i>. Пилат до них промовив:</p><p>– Ви привели до мене цього чоловіка як бунтаря народу. Ось я, розсудивши справу перед вами, не найшов у цьому чоловікові ніякої вини в тому, в чому ви оскаржуєте його. <i>15</i>. Та й Ірод не найшов, бо ж відіслав його до нас. Отже, видно, що він не вчинив нічого, гідного смерти. <i>16</i>. Тому я його покараю й відпущу.</p><p><i>17</i>. Треба ж було йому на свято випустити їм одного. <i>18</i>. Та вони всі разом закричали:</p><p>– Геть із цим, відпусти нам Варавву!</p><p><i>19</i>. Цього останнього за якийсь заколот у місті та за вбивство кинули були у в'язницю.</p><p><i>20</i>. Пилат, бажаючи відпустити Ісуса, промовив до них знову. <i>21</i>. Та вони закричали:</p><p>– Розпни, розпни його!</p><p><i>22</i>. Тоді промовив до них утретє:</p><p>– Яке зло вчинив він? Я не найшов у ньому нічого, гідного смерти. Покараю його й відпущу.</p><p><i>23</i>. Але вони наполягали, кричачи сильно, і вимагали, щоб його розп'яти. І крик їхній переміг. <i>24</i>. Тоді Пилат присудив, щоб сталось, як вони просили. <i>25</i>. І він відпустив того, що за повстання й убивство був вкинутий у темницю і якого вони просили; Ісуса ж видав їм напризволяще.</p><p><i>26</i>. І як вони його вели, заставили якогось Симона Киринея, що вертався з поля, і поклали хрест на нього, щоб ніс за Ісусом.</p><p><i>27</i>. Ішов за ним великий натовп людей і жінки, що плакали за ним та голосили. <i>28</i>. Ісус обернувся до них і сказав:</p><p>– Дочки єрусалимські, не плачте надо мною, а плачте над собою й над вашими дітьми! <i>29</i>. Бо ось настануть дні, коли скажуть: щасливі неплідні, і лона, що не родили, і груди, що не годували.</p><p><i>30</i>. Тоді казати почнуть горам :<br>впадьте на нас!<br>– і горбам:<br>покрийте нас!</p><p><i>31</i>. Бо коли так обходяться з деревом зеленим, що тоді з сухим буде?</p><p><i>32</i>. З ним вели також двох інших, злочинців, щоб їх скарати на смерть.</p><p><i>33</i>. І як прийшли на місце, що зветься Череп, там розп'яли його і злочинців, одного по правиці, і другого по лівиці. <i>34</i>. Ісус сказав:</p><p>– Отче, відпусти їм, не знають бо, що роблять.</p><p><i>44</i>. Було вже близько шостої години, і темрява по всій землі настала аж до дев'ятої години, <i>45</i>. бо затьмарилось сонце, і завіса храму роздерлася посередині. <i>46</i>. Ісус закликав сильним голосом:</p><p>– Отче, у твої руки віддаю дух мій!</p><p>Сказавши це, він віддав духа.</p><p><i>47</i>. Побачивши, що сталося, сотник почав прославляти Бога, кажучи:</p><p>– Справді цей чоловік був праведний.</p><p><i>48</i>. Всі люди, що були збіглися на те видовище, побачивши, що сталось, верталися додому, б'ючи себе у груди.</p><p><i>49</i>. Усі його знайомі стояли оподалік, і жінки, що були прийшли слідом за ним з Галилеї, дивилися на все те.</p><p><i>50</i>. І ось був чоловік, на ім'я Йосиф, радник, людина добра і праведна, <i>51</i>. що не пристав був до їхньої ради ні вчинків. Походив він з Ариматеї, юдейського міста, і очікував Божого царства. <i>52</i>. Він прийшов до Пилата і просив тіла Ісуса. <i>53</i>. Зняв він його з хреста й, обгорнувши його в полотно, поклав у гробі, висіченім у скелі, де ще ніхто не лежав.</p><p><i>54</i>. То був день приготування і вже заходила субота. </p><p><i>55</i>. Жінки, які були прийшли з Ісусом з Галилеї, йдучи слідом за Йосифом, бачили гріб і як поклали тіло Ісуса. <i>56</i>. Вернувшись, вони приготовили пахощів та мира, але в суботу, за приписом, відпочивали.</p>
<p>__________
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Юда. 1, 11-25. «Тих, що вагаються, старайтеся переконати, інших рятуйте,… до інших майте повне страху милосердя»</b>
<p>Бог, який є любов’ю, шукає різних способів, щоб спасти кожну людину. Він завжди діє у нашому житті. Ніколи не перестає діяти. Посилає нам тих чи інших людей, створює ті чи інші ситуації, допомагає почути ті чи інші фрази, читати ті чи інші книжки. І так само ми у своїй поставі до інших людей завжди є для когось або спасенням від Бога, або ж джерелом якоїсь проблеми.
<p>Ніколи на комусь не ставмо хреста. Стараймось завжди в якийсь спосіб до людини промовляти, потягати до Бога. Якщо не можемо щось зробити зовні, то молитися за неї ніколи не можемо перестати. Маймо ті почуття, що були у Христі Ісусі!<b> І як Бог хоче спасення кожної людини, так само і ми прагнім вічного життя для кожної людської особи. </b>
<p>&nbsp;
<p><b>Лк. 23, 1-34. 44-56. «І того ж самого дня Ірод і Пилат стали приятелями між собою, раніш бо ворогували».</b>
<p>Бачимо в цьому уривку Євангелія унікальну річ. Христова присутність змінює життя людей і стосунки між ними. Двоє людей, які були далекими від Бога й не шукали за Його посередництвом змін у своєму житті, від короткотривалої присутності між ними Ісуса Христа «стали приятелями». 
<p>Поки Спасителя водили від Пилата до Ірода, оскільки Пилат не мав бажання віддавати Його на страту, а Ірод не мав права цього зробити, бо карати на смерть було дозволено лише римській владі, минуло небагато часу. Але в той час вороги стають приятелями.
<p>Сам Ісус терпить і страждає від них, зрештою – вони віддають Його на смерть, однак сама присутність Христа-Бога приносить порозуміння між Іродом і Пилатом і показує нам, що Бог діє завжди й повсякчас. <b>Таке й наше покликання – не зважати, які обставини є навколо, важкі чи легкі для нас, але у всі ситуації приносити Бога. </b>
<p>&nbsp;<p><b>Владика Венедикт (Алексійчук)</b>