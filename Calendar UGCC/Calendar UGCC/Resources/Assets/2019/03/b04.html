<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величний <i>(Пс. 103,1).</i></p>
<p>__________
<p><i>Апостол: 3 Iв. 76 зач.</i></p><p><b>Третє Послання Івана Богослова 1, 1-15</b></p><p><i>1</i>. Старець – улюбленому Ґаєві, якого я люблю у правді. <i>2</i>. Любий, бажаю, щоб тобі в усьому велося добре і щоб ти був здоровим так, як душі твоїй ведеться добре.</p><p><i>3</i>. Я дуже був зрадів, коли прийшли брати і засвідчили про твою правду: як ти живеш у правді. <i>4</i>. Більшої радости не маю від тієї – довідатися, що мої діти живуть у правді. <i>5</i>. Любий, ти вірно чиниш у тому, що робиш для братів, зосібна ж для чужинців. <i>6</i>. Вони свідчили про твою любов перед Церквою. Ти добре зробиш, коли вирядиш їх, як достойно перед Богом. <i>7</i>. Вони бо вийшли імени його ради нічого не беручи від поган. <i>8</i>. Ми мусимо, отже, таких приймати, щоб ми були співробітниками правди.</p><p><i>9</i>. Я писав до Церкви, але Діотреф, що прагне у них бути першим, нас не приймає. <i>10</i>. Тому, як прийду, нагадаю його вчинки, що він робить, виговорюючи на нас лихі слова. Та цього йому не досить: він і сам братів не приймає, і боронить тим, які хочуть приймати, і з Церкви виганяє.</p><p><i>11</i>. Любий, наслідуй не зло, але добро. Хто добро чинить, той від Бога. Хто чинить зло, той не бачив Бога.</p><p><i>12</i>. Про Димитрія ж усі свідчать, навіть і сама правда. І ми теж свідчимо, і ти знаєш, що наше свідоцтво вірне.</p><p><i>13</i>. Чимало мав я тобі написати, але не хочу писати чорнилом та пером; <i>14</i>. надіюся незабаром побачитися з тобою і поговоримо усно.</p><p><i>15</i>. Мир тобі. Вітають тебе друзі. Вітай друзів пойменно.</p>
<p>__________
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________
<p><i>Євангеліє: Лк. 96 зач.</i></p><p><b>Євангеліє від Луки 19, 29-40; 22, 7-39.</b></p><p><i>29</i>. В той час, як наблизився Ісус до Витфагії та Витанії, до гори, що зветься Оливною, послав двох із своїх учнів, <i>30</i>. кажучи:</p><p>– Ідіть у село, що перед вами; ввійшовши до нього, ви найдете прив'язане осля, на якого ніхто з людей ще не сідав ніколи; відв'яжіть його і приведіть. <i>31</i>. Коли ж вас хто спитає: навіщо відв'язуєте? – ви скажете: Господь його потребує.</p><p><i>32</i>. Пішовши, посланці найшли, як він сказав їм. <i>33</i>. Коли вони відв'язували осля, господарі його спитали їх:</p><p>– Навіщо відв'язуєте осля?</p><p><i>34</i>. Ті відповіли:</p><p>– Господь його потребує.</p><p><i>35</i>. Привівши його до Ісуса, вони накинули на осля свою одежу й посадили Ісуса. <i>36</i> І як він їхав, стелили свою одежу по дорозі. <i>37</i>. Як він був близько до спуску з Оливної гори, вся громада його учнів, радіючи, почала сильним голосом хвалити Бога за всі чуда, що бачили, <i>38</i>.  кажучи: </p><p>Благословен цар, що йде в ім'я Господнє!</p><p>Мир на небі і слава на висотах!</p><p><i>39</i>. Деякі з фарисеїв, що були в юрбі, сказали йому:</p><p>– Учителю, заборони твоїм учням.</p><p><i>40</i>. Він відповів:</p><p>– Кажу вам: коли ці замовчать, каміння кричатиме.</p><p><i>7</i>. Настав день Опрісноків, коли треба було жертвувати пасху. <i>8</i>. Ісус послав Петра та Івана і сказав:</p><p>– Ідіть та приготуйте нам їсти пасху.</p><p><i>9</i>. Вони його спитали:</p><p>– Де хочеш, щоб ми приготували?</p><p><i>10</i>. Він відповів їм:</p><p>– Ось коли ввійдете в місто, стріне вас чоловік, що буде нести глечик води. Ідіть слідом за ним у господу, куди він увійде, <i>11</i>. і скажіть господареві дому: учитель тобі каже: де світлиця, в якій я з учнями моїми міг би їсти пасху? <i>12</i>. Він покаже вам велику горницю, вистелену килимами; там приготуйте.</p><p><i>13</i>. Пішли вони й найшли так, як він сказав їм, і приготували пасху.</p><p><i>14</i>. І як прийшла година, сів він до столу й апостоли з ним. <i>15</i>. Він до них промовив:</p><p>Я вельми бажав їсти цю пасху з вами, перш ніж мені страждати, <i>16</i>. бо кажу вам, я її більш не буду їсти, аж поки вона не завершиться в царстві Божім.</p><p><i>17</i>. І взявши чашу, воздав хвалу й мовив:</p><p>Візьміть її і поділіться нею між собою, <i>18</i>. бо, кажу вам: віднині я не буду більше пити з плоду винограду, доки не прийде царство Боже.</p><p><i>19</i>. І взявши хліб, воздав хвалу, розламав, дав їм і мовив: Це – моє тіло, що за вас дається. Чиніть це на мій спомин.</p><p><i>20</i>. Так само й чашу по вечері, кажучи:</p><p>Ця чаша – новий завіт у моїй крові, що за вас проливається.</p><p><i>21</i>. Та ось рука того, що мене видасть, на столі зо мною. <i>22</i>. Бо Син чоловічий іде, як призначено, але горе тому чоловікові, що його видає.</p><p><i>23</i>. І вони стали один одного питати, хто б то з них міг бути, що мав те зробити.</p><p><i>24</i>. Знялась між ними й суперечка, хто з них має вважатися за більшого. <i>25</i>. Ісус сказав їм:</p><p>– Царі народів панують над ними, і ті, що владу над ними мають, доброчинцями звуться. <i>26</i>. Не так хай буде між вами. Але найбільший між вами хай буде як найменший, а наставник як слуга. <i>27</i>. Хто бо більший: той, що за столом, чи той, що услуговує? Хіба не той, що за столом? А проте я між вами як той, що услуговує.</p><p><i>28</i>. Ви – ті, що зостались при мені у моїх спокусах, <i>29</i>. і я даю вам царство, як мені дав Отець мій, <i>30</i>. щоб ви їли й пили за столом у моїм царстві, і сиділи на престолах, судячи дванадцять колін Ізраїля.</p><p><i>31</i>. Симоне, Симоне! Ось сатана хотів просіяти вас, як пшеницю, <i>32</i>. та я молився за тебе, щоб віра твоя не ослабла і ти, коли навернешся, утверджуй твоїх братів.</p><p><i>33</i>. Сказав Петро до нього:</p><p>– Господи, з тобою я готовий піти і в тюрму, і на смерть.</p><p><i>34</i>. Ісус мовив:</p><p>– Кажу тобі, Петре, не запіє нині півень, як ти тричі відречешся, що мене не знаєш.</p><p><i>35</i>. Далі сказав їм:</p><p>– Як я вас посилав без калитки, без торби, без взуття, хіба вам чого бракувало?</p><p>– Нічого, – відповіли.</p><p><i>36</i>. І він до них промовив:</p><p>– Тепер же хто має калитку, нехай візьме, так само й торбу; хто ж не має, хай продасть свою одежу й купить меч. <i>37</i>.  Кажу вам: має збутись на мені, що написане: його зараховано до злочинців. Так бо те, що сказане про мене, до кінця доходить.</p><p><i>38</i>. Вони сказали:</p><p>– Господи! Ось два мечі тут.</p><p>Він відповів їм:</p><p>– Досить!</p><p><i>39</i>. Тоді він вийшов і пішов, як звичайно, на Оливну гору. Слідом за ним пішли і його учні. </p>
<p>__________
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>3 Йо. 1, 1-15. «Любий, наслідуй не зло, а добро»</b>
<p>У нашому житті ми постійно когось наслідуємо, хтось нас наслідує. Дуже яскраво це видно по дітях, як вони часто копіюють своїх батьків. Це також добре видно, коли молодь шукає свої ідеали, шукає взірці поведінки, кого б наслідувати. 
<p>Апостол каже, що кожен приклад злий чи добрий є наслідуваний. Будьмо свідомі, що кожен наш учинок не лишається без наслідку, ми даємо приклад. Деколи думаємо, що тих чи тих наших вчинків і думок хтось не бачить. Але це нам здається, що їх не видно. У народі кажуть, що шила в мішку не втаїш. У якійсь ситуації ми покажемо свою натуру, хто ми є, і шило вилізе. Тому будьмо певні, що ми завжди є для когось прикладом. Але який приклад, добрий чи злий?
<p>Якщо ми християни, то якоюсь мірою репрезентуємо нашого Творця, тому маємо дбати про те, щоб своїм прикладом вказували на нашого Господа. <b>Живімо так, щоб кожен, хто нас зустріне, проймався любов’ю до Бога і ставав Його учнем!</b>
<p>&nbsp;
<p><b>Лк. 19, 29-40; 22,7-39. «Кажу вам: Коли оці замовчать, кричатиме каміння». </b>
<p>У сучасному християнському та церковному світі дуже багато говоримо про євангелізацію, про нову євангелізацію, про нашу місію – нести Добру Новину людям, які ще її не пізнали. Часто ми активно обговорюємо багато різних можливостей, як приводити людей до Бога, а це Євангеліє якраз нам каже, що ж є преважливим у євангелізації. 
<p>Бачимо, що коли Господь входить до Єрусалиму, то люди вітають Його вигуками, привітами, з радості кидають Йому гілки під ноги, стелять одежу. Ця внутрішня радість, яку вони пережили, виявляється ззовні. Подібно є з нашою вірою. Коли ми самі не здобудемо досвіду спілкування з Богом, то ніяк не зможемо Його зовнішньо виявляти. Будуть лише слова, заклики, але це не буде тим, що ми самі відчули, пережили, не буде тим, що запалює, оживлює, дає надію для інших. 
<p>Саме зустріч з Богом дає нам силу про Нього свідчити, особиста зустріч з Господом дає певність про Нього говорити. <b>Ми не можемо говорити про того, кого не зустріли, з ким не мали досвіду спілкування. Отже, щоб бути християнином, успішним у євангелізації, треба передусім самому наближатися до Бога!</b>
<p>&nbsp;<p><b>Владика Венедикт (Алексійчук)</b>