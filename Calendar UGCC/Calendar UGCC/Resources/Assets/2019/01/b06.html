<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Розрушив Ти хрестом твоїм смерть,* отворив Ти розбійникові рай,* мироносицям плач перемінив єси,* і апостолам проповідати повелів єси,* що воскрес Ти, Христе Боже,* даючи світові велику милість.</p>
<p><i>I Отців, глас 2:</i> Великі подвиги віри,* в джерелі полум’я, як на спокійній воді, святі три отроки радувалися;* і пророк Даниїл пастирем левів, наче овець, являвся.* Їх молитвами, Христе Боже, спаси душі наші.</p>
<p><i>Тропар, глас 4:</i> Готуйся, Вифлеєме, розкрийся всім, Єдеме,* красуйся, Євфрате,* бо дерево життя в вертепі розквітнуло від Діви.* Її лоно раєм мисленним явилось, в якому – божественний сад.* 3 нього ївши, будемо жити – і не як Адам, помремо.* Христос раждається, щоб оновити упалий колись образ.</p>
<p>Слава: <i>Кондак Отців, глас 6:</i> Рукописаному образові не поклонившися,* але неописанним єством захистившися, триблаженні,* в подвизі вогню ви прославилися,* і посеред нестерпного полум’я стоячи, Бога ви призвали: Поспішись, о, Щедрий, і скоро прийди як милостивий нам на поміч,* бо Ти можеш, якщо воля Твоя.</p>
<p>І нині: <i>Кондак, глас 3:</i> Діва днесь гряде, щоб невимовно родити у вертепі предвічне Слово.* Радій, вселенно, почувши це,* прослав з ангелами й пастирями* того, що хоче явитися дитям малим – предвічного Бога.</p>
<p><i>Прокімен, глас 4: </i>Благословен єси, Господи, Боже отців наших, і хвальне, і прославлене ім’я Твоє на віки <i>(Дан. 3,26).</i></p>
<p><i>Стих:</i> Бо праведний єси в усьому, що створив Ти нам <i>(Дан. 3,27).</i></p>
<p>__________
<p><i>Апостол: Євр. 328 зач.</i></p><p><b>Послання Апостола Павла до Євреїв 11, 9-10; 17-23; 32-40.</b></p><p><i>9</i>. Браття, вірою Авраам перебував у обіцяній землі, як у чужій, живучи у наметах з Ісааком та Яковом, наслідниками, як і він, тієї самої обітниці, <i>10</i>. бо чекав міста з непохитними основами, якого будівничий і засновник – Бог. </p><p><i>17</i>. Вірою Авраам, поставлений на пробу, приніс у жертву Ісаака, і то приніс у жертву єдинородного сина, він, що обітниці одержав, <i>18</i>. до якого було сказано: від Ісаака тобі народиться потомство; <i>19</i>. бо він розумів, що Бог може і з мертвих воскресити; тому й одержав назад яко прообраз. <i>20</i>. Вірою Ісаак благословив Якова та Ісава на майбутнє. <i>21</i>. Вірою Яків, перед смертю, благословив кожного з синів Йосифа і вклонився, спираючись на кінець палиці своєї. <i>22</i>. Вірою Йосиф, вмираючи, згадав про вихід синів Ізраїля і розпорядився про свої кості.</p><p><i>23</i>. Вірою батьки Мойсея, як він народився, три місяці його ховали, бо бачили вроду дитятка, і не злякалися перського наказу. </p><p><i>32</i>. І що ще скажу? Часу не вистане мені, як почну розповідати про Гедеона, про Варака, про Самсона, про Єфту, про Давида й Самуїла та пророків, <i>33</i>. що вірою підбили царства, чинили справедливість, обітниць осягнули, загородили пащі левам, <i>34</i>. вогненне полум'я гасили вістря меча уникали, ставали сильні, бувши недолугі, на війні проявили мужність, наскоки чужинців відбивали. <i>35</i>. Жінки діставали назад своїх померлих, які воскресали. Інші загинули в муках, зрікшися від них звільнитись, щоб осягнути ліпше воскресіння. <i>36</i>. Інші зазнали наруг і бичів, кайданів і в'язниці; <i>37</i>. їх каменували, різали пилою, брали на допити; вони вмирали смертю від меча, тинялися в овечих та козячих шкурах, злиденні, гноблені, покривджені; <i>38</i>. вони, яких світ був невартий, блукали по пустинях, по горах, по печерах та земних вертепах. <i>39</i>. І всі вони, дарма що мали добре свідчення віри, не одержали обіцяного, <i>40</i>. бо Бог зберіг нам щось краще, щоб вони не без нас осягли завершення.</p>
<p>__________
<p><i>Алилуя, глас 4:</i> Боже, вухами нашими ми почули і отці наші сповістили нам <i>(Пс. 43,2).</i></p>
<p><i>Стих:</i> Ти спас нас від тих, що напастують нас, і тих, що ненавидять нас, засоромив Ти <i>(Пс. 43,8).</i></p>
<p>__________
<p><i>Євангеліє: Мт. 1 зач.</i></p><p><b>Євангеліє від Матея 1, 1-25.</b></p><p><i>1</i>. Книга родоводу Ісуса Христа, сина Давида, сина Авраама.</p><p><i>2</i>. Авраам породив Ісаака, Ісаак породив Якова, Яків породив Юду і братів його. <i>3</i>. Юда породив Фареса та Зару від Тамари. Фарес породив Есрома, Есром породив Арама. <i>4</i>. Арам породив Амінадава, Амінадав породив Наасона, Наасон породив Салмона, <i>5</i>. Салмон породив Вооза від Рахави, Вооз породив Йоведа від Рути, Йовед породив Єссея, <i>6</i>. Єссей породив царя Давида.</p><p><i>7</i>. Давид породив Соломона від жінки Урії, Соломон породив Ровоама, Ровоам породив Авію, Авія породив Асафа. <i>8</i>. Асаф породив Йосафата, Йосафат породив Йорама, Йорам породив Озію. <i>9</i>. Озія породив Йоатама, Йоатам породив Ахаза, Ахаз породив Єзекію, <i>10</i>. Єзекія породив Манасію, Манасія породив Амоса, Амос породив Йосію, <i>11</i>. Йосія породив Єхонію і братів його за вавилонського переселення.</p><p><i>12</i>. А після вавилонського переселення Єхонія породив Салатіїла, Салатіїл породив Зоровавела, <i>13</i>. Зоровавел породив Авіюда, Авіюд породив Еліякима, Еліяким породив Азора, <i>14</i>. Азор породив Садока, Садок породив Ахима, Ахим породив Еліюда, <i>15</i>. Еліюд породив Єлеазара, Єлеазар породив Маттана, Маттан породив Якова, <i>16</i>. Яків породив Йосифа, чоловіка Марії, з якої народився Ісус, що зветься Христос.</p><p><i>17</i>. Поколінь же всіх було: від Авраама до Давида чотирнадцять, від Давида до вавилонського переселення чотирнадцять і від вавилонського переселення до Христа – поколінь чотирнадцять.</p><p><i>18</i>. Народження Ісуса Христа сталося так. Марія, його мати, була заручена з Йосифом; але перед тим, як вони зійшлися, виявилося, що вона була вагітна від Святого Духа. <i>19</i>. Йосиф, її чоловік, бувши праведний і не бажавши її ославити, хотів тайкома її відпустити. <i></i></p><p><i>20</i>. І от коли він це задумав, ангел Господній з'явився йому уві сні й мовив:– Йосифе, сину Давида, не бійсь узяти Марію, твою жінку, бо те, що в ній зачалось, походить від Святого Духа. <i>21</i>. Вона породить сина, і ти даси йому ім'я Ісус, бо він спасе народ свій від гріхів їхніх.</p><p><i>22</i>. А сталося все це, щоб збулось Господнє слово, сказане пророком:</p><p><i>23</i>. Ось діва матиме в утробі й народить сина,</p><p>і дасть йому ім'я Еммануїл, що значить: з нами Бог.</p><p><i>24</i>. Прокинувшись від сну, Йосиф зробив, як велів йому ангел Господній: прийняв свою жінку; <i>25</i>. і не пізнав її, аж поки не родила сина, і він дав йому ім'я Ісус.</p>
<p>__________
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i></p>
<p><i>Другий:</i> Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
<p><b>Євр. 11, 9-10; 17-23; 32-40. «Вірою Авраам, поставлений на пробу, приніс у жертву Ісаака»</b>
<p>У цьому апостольському читанні багато разів подано приклади того, як через віру біблійних осіб Бог діє в історії. Як Бог діяв через віру серед вибраного народу у Старому Завіті, так само проявляв себе і в часі Нового Завіту, так діє і тепер.
<p>Загалом у житті кожного з нас є цей вибір: або ми живемо вірою, покладаючись на Бога, і тоді живемо чесно, справедливо, свято, або ми не живемо вірою, і тоді живемо грішно, неправедно, без Бога.
<p>Віра – це не є щось стале, яке ми раз і назавжди в собі сформували, розвинули і маємо впродовж усього життя. Віра – щось завжди динамічне, вона або зростає, або занепадає в конкретних обставинах нашого життя. <b>Тому наша віра – це показник якості наших стосунків із Богом.</b>
<p>&nbsp;<p><b>Владика Венедикт (Алексійчук)</b>