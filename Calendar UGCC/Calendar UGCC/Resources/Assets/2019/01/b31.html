<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму, Господи, належить святість на довгі дні.</p>
<p><i>Приспів:</i> Молитвами<a name="_GoBack"></a> святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо Христове Євангеліє, преподобний, сповнивши,* положив Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук його сповіщає твердь <i>(Пс. 18,2).</i></p>
<p>__________
<p><i>Апостол: Як. 51 зач.</i></p><p><b>Послання Апостола Якова 1, 19-27.</b></p><p><i>19</i>. Мої улюблені брати, хай кожен буде скорий слухати, повільний говорити, нескорий до гніву, <i>20</i>. бо гнів людини не сприяє справедливості Божій. <i>21</i>. Тому відкинувши всяку нечисть та рештки злоби, прийміть з покірністю посіяне у вас слово, що може спасти ваші душі. <i>22</i>. Виконуйте слово, не лише його слухайте, обманюючи самих себе. <i>23</i>. Бо хто лише слухає слово, але його не виконує, той подібний до чоловіка, що розглядає у дзеркалі лице, яке має від природи: <i>24</i>. ледве поглянув на самого себе, відійшов і зараз же забув, який він. <i>25</i>. Хто ж пильно придивляється до досконалого закону волі і в ньому пробуває не як слухач-забудько, а як виконавець діла, той щасливий у своїм ділі.</p><p><i>26</i>. Коли хто собі уявляє, що він побожний, і не стримує язика, той лиш обманює своє серце, побожність його марна. <i>27</i>. Віра чиста й непорочна перед Богом і Отцем ось у чому полягає: відвідувати сиріт та вдовиць у їхнім горі і чистим берегти себе від світу.</p><h3>&nbsp;</h3>
<p>__________
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Мр. 45 зач.</i></p><p><b>Євангеліє від Марка 10, 17-27.</b></p><p><i>17</i>. В той час, як вирушив Ісус у дорогу, прибіг один, упав перед ним навколішки й почав його питати:</p><p>– Учителю добрий, що мені робити, щоб унаслідувати життя вічне?</p><p><i>18</i>. – Чого називаєш мене добрим? – сказав Ісус до нього. – <i>19</i>.  Ніхто не добрий, крім одного Бога. 19. Заповіді знаєш; не вбивай, не чужолож, не кради, не свідчи неправдиво, не кривдь, шануй батька-матір.</p><p><i>20</i>. Він у відповідь мовив до нього:</p><p>– Учителю, я все те дотримував змалку.</p><p><i>21</i>. Тоді Ісус, глянувши на нього, полюбив його і сказав йому:</p><p>– Одного тобі бракує: піди, продай, що маєш, дай бідним, і будеш мати скарб на небі. Тоді прийди, візьми хрест і йди за мною.</p><p><i>22</i>. Той, засмучений тим словом, відійшов вельми зажурений, мав бо великі багатства.</p><p><i>23</i>. Ісус, глянувши навколо, сказав до своїх учнів:</p><p>– Як тяжко тим, що мають багатства, увійти в царство Боже!</p><p><i>24</i>. Учні були здивовані цими словами. Тоді Ісус знову заговорив до них і каже:</p><p>– Діти, як тяжко тим, що звірилися на багатства, увійти в царство Боже! <i>25</i>. Легше верблюдові пройти крізь вушко голки, ніж багатому ввійти в царство Боже.</p><p><i>26</i>. Дивувалися вони ще більше й один до одного казали:</p><p>– Хто ж тоді може спастися?</p><p><i>27</i>. Ісус, глянувши на них, мовив:</p><p>– У людей це неможливо, але не в Бога; у Бога все можливо.</p>
<p>__________
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Як 1, 19–27. «Будьте виконавцями слова, а не лише слухачами»</b>
<p>Кожен із нас має певні знання про Бога, бо пізнав багато зі Святого Письма, з Катехизму, із житій святих, з проповідей. Виходячи з цих знань ми можемо чимало навчити інших, вказати їм яким би мало бути християнське життя. Порчу з цим бачимо, як часто наше особисте життя далеке від того, що ми знаємо і розуміємо, чого ми навчаємо інших. 
<p>Апостол Яків нам нагадує, що не головне багато знати, а найважливіше впроваджувати в життя те, що ми знаємо, що Бог нам дав пізнати. 
<p><b>Коли Бог нам щось відкриває, то Він у своїй любові вже знає, що ми здатні це втілювати. Тож маймо щораз більше бажання, а також відвагу, щоб усе, що ми пізнаємо, це одразу і без вагань впроваджувати в наше життя! </b>
<p>&nbsp;
<p><b>Мр. 10, 17-27. «Піди, продай, що маєш, дай бідним, то й будеш мати скарб на небі».</b>
<p>Кожен із нас збирає якісь скарби. Кожен із нас хоче щось здобути: освіту, досвід, квартиру, працю, якісь знання, мудрість. Чому ж Господь каже піти й усе це продати? Що це означає? Відповідь однозначна: не покладатися на те, що маємо!
<p>Що б ми не здобували тут, на землі, воно ніколи не дасть нам такої певності чи стабільності, яку маємо в Бозі. Трапляються життєві ситуації, коли ніщо, що ми здобули, не може нам допомогти в тих чи інших хвилях випробувань. Тому слова Господа «Піди, продай і роздай» означають: не май ні до чого прив’язання, покладися цілковито на Бога у своєму житті. Досягаючи того чи іншого, втрачаючи те чи інше, маючи те чи інше, не маючи нічого, однак повсякчас  умій покладатися на Бога! Знай, що тільки Він є Тим, який дав тобі життя, який у кожну хвилю дбає про тебе більше, ніж про польові лілеї. <b>І що менше будемо покладатися на якісь земні здобутки, людей, то більше будемо жити упованням на Господа, відтак будемо вільнішими, радіснішими й упевненішими на цій землі.</b>
<p>&nbsp;<p><b>Владика Венедикт (Алексійчук)</b>