<p><b>Собор святих сімдесяти апостолів</b>
<p><i>Тропар, гл. 3:</i> Апостоли святі, моліть милостивого Бога, * щоб відпущення прогрішень подав душам нашим. 
<p><i>Кондак, гл. 2:</i> Лик Христових сімдесяти учеників, вірні, в піснях восхвалімо. Вони бо навчили нас почитати Тройцю нероздільну і надалі залишаються світильниками божественної віри. 
<p>Крім дванадцяти апостолів, Спаситель вибрав на третій рік свого публічного життя ще й сімдесятьох учнів, щоби вони голосили всюди Його науку. Прекрасно описує це в десятій главі свого Євангелія св. євангелист Лука: <p>“Після цього Господь призначив сімдесят двох інших і послав їх перед собою в кожне місто й місце, куди сам мав прийти. Він до них промовив: «Жнива великі, а робітників мало. Просіть, отже, Господа жнив, щоб послав робітників на свої жнива. Ідіть, ось я вас посилаю, як ягнят між вовки»” (Лк. 10, 1-3). І дав їм Господь велику владу і силу й сказав: “Хто слухає вас, мене слухає; а хто гордує вами, мною гордує; а хто гордує мною, гордує тим, хто послав мене” (Лк. 10, 16). “Повернулись сімдесят два з радістю, кажучи: «Господи, навіть і біси коряться нам з-за твого імени»” (Лк. 10, 17). А Спаситель між іншими сказав їм: “...не радійте тому, що духи вам коряться, але радійте тому, що ваші імена записані на небі” (Лк. 10, 20). <p>Пам’ять цих сімдесятьох учнів Христових, яких також називають апостолами, свята Церква вшановує окремо, про що згодом прочитаємо в цій книзі. Слід зауважити, що в часі свого проповідництва Спаситель мав ще більше учнів, бо, за словами апостола Павла, Ісус Христос по воскресінні: “...з’явився Кифі, потім дванадцятьом; опісля ж з’явився Він більш, як п’ятистам братів разом” (1 Кор. 15, 5-6). 
<p>__________
<p><em>У той самий день</em>
<p><b>Преподобного отця Теоктиста</b>
<p><i>Тропар, гл. 8:</i> В Тобі, отче, дбайливо зберігся образ, * бо, прийнявши хрест, Ти пішов слідом за Христом * і ділом навчав Ти погорджувати тілом, бо воно проминає, * а дбати про душу – єство безсмертне. * Тим-то з ангелами разом радується, * преподобний Теоктисте, дух твій. 
<p><i>Кондак, гл 1:</i> Випас ти боговгодно стадо Христове сопілкою слова, богоносний Теоктисте, на паші безстрастя, приводячи її спасенною до життя Богові, до Якого і відійшов ти, прийнявши достойну плату за труди. Слава Тому, Хто дав тобі силу, слава Тому, Хто вінчав тебе, слава Тому, Хто вчиняє через тебе всім зцілення. 
<p>Святий Теоктист жив близько 403 р. за часів імператора Теодосія Молодшого (царствував 408-450 рр.). Родом святий був з Єраполя у Вірменії. Він посвятився монашому життю в монастирі в Кукумі Сикелійській, де був ігуменом. Помер у глибокій святості на 84 році життя. Ім’я Теоктист означає “Богом сотворений.” 
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 