<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму, Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Готуйся, Вифлеєме, розкрийся всім, Єдеме,* красуйся, Євфрате,* бо дерево життя в вертепі розквітнуло від Діви.* Її лоно раєм мисленним явилось, в якому – божественний сад.* 3 нього ївши, будемо жити – і не як Адам, помремо.* Христос раждається, щоб оновити упалий колись образ.</p>
<p>Слава, і нині: <i>Кондак, глас 3:</i> Діва днесь гряде, щоб невимовно родити у вертепі предвічне Слово.* Радій, вселенно, почувши це,* прослав з ангелами й пастирями* того, що хоче явитися дитям малим – предвічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук його сповіщає твердь <i>(Пс. 18,2).</i></p>
<p>__________
<p><i>Апостол: Як. 56 зач.</i></p><p><b>Послання Апостола Якова 4, 7 - 5, 9.</b></p><p><i>7</i>. Улюблені, коріться Богові; противтеся дияволові, і він утече від вас. <i>8</i>. Наблизьтеся до Бога, і він наблизиться до вас. Освятіть серця, двоєдушники. <i>9</i>. Гляньте на ваші злидні, сумуйте і плачте. Сміх ваш нехай обернеться у плач, а радість – у смуток. <i>10</i>. Смиріться перед Господом, і він вас підійме.</p><p><i>11</i>. Не обмовляйте, брати, один одного. Хто обмовляє або судить брата свого, той обмовляє закон і судить закон. Коли ж ти закон судиш, то ти не виконавець, а суддя закону. <i>12</i>. Один лише законодавець і суддя, який може спасти й погубити. Ти ж хто такий, що судиш ближнього?</p><p><i>13</i>. Нумо тепер ви, що говорите: сьогодні або завтра ми підемо в те місто й будемо там рік, і будемо там торгувати й гроші заробляти. <i>14</i>. Ви, що не відаєте, що буде завтра! Яке бо життя ваше? Ви – пара, що з'являється на хвильку і зникає по тому. <i>15</i>. Чому б вам радше не сказати: коли на те Господня воля, будемо жити і це чи те робити. <i>16</i>. Тепер, ви хвалитеся вашими хвастощами. Усяка така хвальба погана. <i>17</i>. Хто, отже, знає добро чинити і його не чинить – грішить.</p><p><i>1</i>. Нумо, отже, багаті! Плачте, ридайте над злиднями, що вас спіткають. <i>2</i>. Багатство ваше зігнило, одежу вашу міль з'їла. <i>3</i>. Золото ваше та срібло зоржавіло, і їхня іржа буде проти вас свідчити і з'їсть, наче вогонь, ваше тіло. Ви назбирали собі скарбів за останніх днів. <i>4</i>. Ось платня, що ви затримали у робітників, які жали ваші ниви, кричить, і голосіння женців дійшло до Господа сил. <i>5</i>. Ви на землі розкошували та жили у розпусті, наситилися досхочу за дня різанини. <i>6</i>. Ви засудили праведного й убили: він вам не противився.</p><p><i>7</i>.  Будьте, отже, брати, довгорпеливі аж до Господнього приходу. Ось хлібороб чекає терпеливо дорогоцінного плоду землі аж до дощів осінніх та весняних. <i>8</i>. Терпіть і ви, скріпіть ваші серця, бо Господній прихід близький. <i>9</i>. Не скаржтеся один на одного, брати, щоб вас не суджено. Ось суддя стоїть перед дверима. </p>
<p>__________
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Мр. 52 зач.</i></p><p><b>Євангеліє від Марка 11, 27-33.</b></p><p><i>27</i>. В той час прийшов Ісус у Єрусалим. І коли він ходив у храмі, підійшли до нього первосвященики, книжники та старші <i>28</i>. й кажуть до нього:</p><p>– Якою владою чиниш це? Хто дав тобі владу це робити?</p><p><i>29</i>. Ісус відповів їм:</p><p>– Спитаю я вас одну річ; <i>30</i>. дайте мені відповідь, і я скажу вам, якою владою я чиню. Іванове хрищення було з неба чи від людей? Відповіжте мені.</p><p><i>31</i>. Вони почали міркувати між собою й говорити: як відповімо: з неба, – скаже: чому ж ви не повірили йому? <i>32</i>. А скажемо: від людей, – боялися народу, бо всі вважали Івана за пророка. <i>33</i>. І відповіли Ісусові:</p><p>– Не знаємо.</p><p>Ісус же сказав їм:</p><p>– І я вам не скажу, якою владою я це чиню.</p>
<p>__________
<p><i>Причасний:</i> На всю землю вийшло вістування їх, і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>Як. 4, 7 – 5, 9. «Противтеся дияволові, і він утече від вас»</b>
<p>Бачимо скільки разів в нашому житті і як легко дияволові вдавалось нас спокусити, підманути, як легко йому вдається підсунути щось привабливе. Дуже швидко ми відповідаємо на його запрошення, не протистоїмо, не боремось. 
<p>Важливо, щоб ми завжди принципово й категорично займали позицію спротиву і навіть не вступали в діалог з ним. Бо бачимо в Раю, коли Єва і Адам вступили в діалог, то диявол спокусив їх дуже легко. Будьмо певні, диявол має великий досвід, щоб будь-кого обманути. Бачимо, яку позицію займав Ісус Христос, коли диявол спокушував Його після того, коли Він вийшов з пустелі. Інший випадок – апостол Петро висловлює Ісусові, здавалося б, гарну пропозицію. Однак Ісус знає, що ця пропозиція – підступ диявола, який використав страх Петра, що з Ісусом щось станеться. 
<p>Будьмо рішучі, коли лише зауважимо ті чи інші спокуси диявола. Ніколи не вступаймо з ним в діалог і ніколи не приймаймо того, що він пропонує нам. <b>Будьмо категоричні та принципові, і диявол втече від нас!</b>
<p>&nbsp;
<p><b>Мр. 11, 27-33. «Хто дав Тобі владу це робити?»</b>
<p>Господь у Святому Письмі наголошує, що навіть якщо батько й мати забудуть про нас, то Він нас ніколи не забуде. Господь постійно турбується, дбає, клопочеться про нас. Він хоче в різний спосіб наблизитися до нас: через приємні події, приємні пережиття. Але коли ми не готові зауважити Його в такий спосіб, то Бог починає промовляти до нас через різні життєві труднощі, випробування. Бо ж саме біди й клопоти часто приводять нас до Господа.
<p>Тому коли юдеї звертаються до Христа із запитанням: «Якою владою це чиниш?», Він пробує їм сказати: подивіться на самі обставини – що вони промовляють. І які б не були в нас обставини – приємні чи неприємні, як би ми їх не називали – милі чи немилі, – через ці обставини Творець постійно щось нам промовляє, щось нам завжди хоче сказати. <b>Побачмо Бога, який повсякчас діє в нашому житті! </b>
<p>&nbsp;<p><b>Владика Венедикт (Алексійчук)</b>