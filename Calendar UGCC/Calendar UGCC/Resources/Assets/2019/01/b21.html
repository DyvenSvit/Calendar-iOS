<p><i><b>Перший антифон</b></i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b></i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p><i>Слава і </i>нині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 4:</i> Благословен, хто йде в ім’я Господнє; Бог – Господь і явився нам <i>(Пс. 117,26-27).</i></p>
<p><i>Стих:</i> Сповідуйтеся Господеві, бо він благий, бо на віки милість Його <i>(Пс. 117,1).</i></p>
<p>__________
<p><i>Апостол: Євр. 319 зач.</i></p><p><b>Послання Апостола Павла до Євреїв 8, 7-13.</b></p><p><i>7</i>. Браття, коли б перший завіт був бездоганний, другий не був би потрібний. <i>8</i>. Бо Господь, докоряючи їм каже:</p><p>Ось надходять дні, каже Господь,</p><p>і я укладу з домом Ізраїля і з домом Юди новий завіт:</p><p><i>9</i>. не за союзом, що я уклав був з їхніми батьками</p><p>в день, коли я взяв їх був за руку,</p><p>щоб вивести з єгипетської землі.</p><p>А що вони мого завіту не додержали,</p><p>я їх покинув, говорить Господь.</p><p><i>10</i>. Ось той союз, що я зроблю з домом Ізраїля</p><p>по тих днях, каже Господь:</p><p>я покладу мої закони їм на ум</p><p>і напишу їх у них на серці,</p><p>і буду їм Богом, і вони будуть моїм народом.</p><p><i>11</i>. Ніхто не матиме потреби навчати свого ближнього,</p><p>і ніхто – свого брата, кажучи: пізнай Господа.</p><p>Усі бо вони, від найменшого до найбільшого,</p><p>будуть мене знати.</p><p><i>12</i>. Я бо буду милостив супроти їхньої несправедливости</p><p>і їхніх гріхів не буду згадувати більше.</p><p><i>13</i>. Коли ж він каже: новий, тим робить перший старим. А те, що стало старим і дряхлим, врешті зникає.</p>
<p>__________
<p><i>Алилуя, глас 4:</i> Принесіть Господеві, сини Божі, принесіть Господеві молодих баранців <i>(Пс. 28,1).</i></p>
<p><i>Стих:</i> Голос Господній над водами, Бог слави загримів, Господь над водами великими <i>(Пс. 28,3).</i></p>
<p>__________
<p><i>Євангеліє: Мр. 33 зач.</i></p><p><b>Євангеліє від Марка 8, 11-21.</b></p><p><i>11</i>. Одного разу вийшли фарисеї і стали сперечатися з Ісусом, і вимагали від нього знаку з неба, спокушаючи його. <i>12</i>. Зітхнув він важко з глибини серця й каже:</p><p>– Чого цей рід вимагає знаку? Істинно кажу вам: не дасться цьому родові знаку!</p><p><i>13</i>. І покинувши їх, знову сів у човен, і поплив на той бік. </p><p>Закваска фарисейська та Іродова</p><p><i>14</i>. Учні ж забули взяти хліба – мали з собою лиш один хліб у човні. <i>15</i>. Він остерігав їх, кажучи:</p><p>– Глядіть, бережіться закваски фарисейської та Іродової!</p><p><i>16</i>. І вони стали говорити між собою про те, що не мають хліба. <i>17</i>. Ісус, довідавшись про те, каже до них:</p><p>– Чого говорите між собою, що не маєте хліба? Невже ви іще не розумієте й не тямите ? Невже у вас іще нечуле серце? <i>18</i>. Маючи очі – не бачите? Маючи вуха – не чуєте? <i>19</i>. Не пам'ятаєте, як я ламав п'ять хлібів на п'ять тисяч? Скільки кошів, повних куснів, ви зібрали?</p><p>– Дванадцять, – кажуть йому.</p><p><i>20</i>. – А коли я розламав сім хлібів на чотири тисячі, скільки кошів куснів ви зібрали?</p><p>– Сім, – кажуть.</p><p><i>21</i>. І він сказав їм:</p><p>– Іще не розумієте?</p>
<p>__________
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i> Алилуя, <i>тричі</i>.</p>
<p>&nbsp;<hr />
<p><b>Євр. 8, 7–13. «Ніхто не матиме потреби навчати свого співгромадянина… Усі бо вони, від найменшого й до найбільшого, будуть мене знати»</b>
<p>Ця фраза змушує замислитись: як усі знатимуть Бога? Адже ми знаємо багато людей, які живуть дуже грішно, які ніколи не відвідують храму. Є багато людей, які навіть не хрещені, які далекі від того, щоб шукати Господа, а що вже казати про тих, які висміюють Його науку. Як же всі вони будуть знати Його? 
<p>Господь промовляє до кожної людини через її сумління, тому можна твердити, що кожна людина у своєму житті може пізнати Бога, а може відкинути Його. Якщо ми будемо чутливі до голосу сумління, то Бог нас неминуче приведе кожного з нас до повноти правди. Коли ми вслухаємось в голос сумління, йдемо за цим голосом, то ми йдемо за правдою, яка приводить нас до нашого Спасителя Ісуса Христа. 
<p><b>Будьмо завжди уважні до того, що Бог промовляє, що Він вказує через наше сумління, бо це крок за кроком нас провадить до Господа!</b>
<p>&nbsp;
<p><b>Мр. 8, 11-21. «Маючи очі – не бачите? Маючи вуха – не чуєте?»</b>
<p>У сучасному християнському світі часто переконуємося, що Бог любить нас. Справді, Бог є любов. Створення Всесвіту, а в ньому нашої Землі, народження Ісуса Христа, поява кожного з нас у конкретному часі та в конкретних обставинах, наші життєві дороги й події – усе це вираження цієї Божої любові.
<p>Творець посилає кожну подію в наше життя саме тому, що Він любить нас, дбає про наше освячення й про наше спасення. Важливо аналізувати події, які стаються в нашому житті, – не важить, чи вони позитивні, чи негативні (бо це ми їх так кваліфікуємо), – усі вони є виявом Божої любові до нас.
<p>Варто завжди запитувати себе: чому це сталося саме так, а не інакше? Що Бог хоче мене цим навчити, що Він хоче до мене промовити через це? І тоді навчимося бачити «духовними» очима й чути «духовними» вухами, щоразу більше розуміючи, що <b>Бог виявляє свою любов до нас кожної миті і в кожній ситуації.</b>
<p>&nbsp;<p><b>Владика Венедикт (Алексійчук)</b>