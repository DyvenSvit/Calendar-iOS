<p><i><b>Перший антифон</b></i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b></i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b></i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресенню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p>Слава:<i> Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресення.</p>
<p>І нині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 1:</i> Будь, Господи, милість твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Прокімен, глас 4:</i> Благословен, хто йде в ім’я Господнє; Бог – Господь і явився нам <i>(Пс. 117,26-27).</i></p>
<p>__________
<p><i>Апостол: Кол. 258 зач.</i></p><p><b>Послання Апостола Павла до Колосян 3, 12-16.</b></p><p><i>12</i>. Браття, вдягніться, як Божі вибрані, святі й любі, у щире милосердя, доброту, смиренність, лагідність, довготерпеливість, <i>13</i>. переносячи один одного й прощаючи один одному взаємно, коли б хто мав на кого скаргу. Як Господь простив вам, так і ви прощайте. <i>14</i>. Над усе це вдягніть любов, зв'язок досконалости, <i>15</i>. і нехай панує в серцях ваших мир Христа, до якого ви були покликані в одному тілі, і будьте вдячні.</p><p><i>16</i>. Слово Христа нехай у вас пробував у всій своїй повноті: навчайтесь всякої мудрости й напоумляйте одні одних; співайте Богові з подякою від свого серця псалми, гимни та духовні пісні.</p>
<p>__________
<p><i>Алилуя, глас 1:</i> Бог, що дає відплату мені і покорив народи мені <i>(Пс. 17,48).</i></p>
<p><i>Стих:</i> Ти, що величаєш спасення царя і твориш милість помазаникові своєму Давидові і сімені його до віку <i>(Пс. 17,51).</i></p>
<p><i>Стих:</i> Принесіть Господеві, сини Божі, принесіть Господеві молодих баранців <i>(Пс. 28,1).</i></p>
<p><i>Стих:</i> Голос Господній над водами, Бог слави загримів, Господь над водами великими <i>(Пс. 28,3).</i></p>
<p>__________
<p><i>Євангеліє: Лк. 91 зач.</i></p><p><b>Євангеліє від Луки 18, 18-27.</b></p><p><i>18</i>. В той час один чоловік приступив до Ісуса, спокушаючи його і кажучи:</p><p>– Учителю добрий, що мені робити, щоб успадкувати життя вічне?</p><p><i>19</i>. Ісус озвавсь до нього:</p><p>– Чому мене звеш добрим? Ніхто не добрий, хіба один Бог. <i>20</i>. Ти заповіді знаєш: не чужолож, не вбивай, не кради, не свідкуй ложно, шануй батька і матір.</p><p><i>21</i>. Той відповів:</p><p>– Все це я зберіг змалку.</p><p><i>22</i>. Почувши те, Ісус сказав до нього:</p><p>– Одного ще тобі бракує: продай усе, що маєш, і роздай бідним, і будеш мати скарб на небі; тоді приходь іди слідом за мною.</p><p><i>23</i>. Почувши це, той засмутився вельми, бо був дуже багатий. <i>24</i>. Глянув Ісус на нього й мовив:</p><p>– Як тяжко тим, що мають багатства, увійти в царство Боже! <i>25</i>. Легше пройти верблюдові крізь вушко в голці, ніж багатому ввійти в царство Боже.</p><p><i>26</i>. Ті, що слухали, сказали:</p><p>– Хто ж тоді може спастися? <i>27</i>. Він відповів:</p><p>– Неможливе в людей – можливе в Бога.</p>
<p>__________
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний, глас 1:</i> Хваліте Господа з небес, хваліте його в вишніх <i>(Пс. 148,1).</i> </p>
<p>Явилася благодать Божа спасительна всім людям <i>(Тт. 2,11).</i> Алилуя, <i>тричі</i>.</p>
<p>&nbsp;<hr />
<p><b>Кл. 3, 12–16. «Вдягніться, отже, як вибрані Божі, святі й любі, у серце спочутливе, доброту, смиренність, лагідність, довготерпеливість»</b>
<p>Часто ми «зодягнені» зовсім в інші риси, аніж ті, що називає апостол. Так, ми визнаємо, що віримо в Бога, визнаємо, що ми – християни, але коли наше серце сповнюють різні грішні почуття і бажання, а щобільше – ми з ними не боремось, то не можемо бути любими Богові. 
<p>Одягнутися у співчуття, доброту, смирення, лагідність, довготерпеливість – означає і ззовні, і всередині бути інакшими від світу. Як за вбранням і зовнішнім виглядом можна розпізнати ким є та чи та людина, так і за нашими вчинками, які – ніби вбрання, можна судити, чи ми Божі, чи ні.
<p><b>Бог закликає, щоб ми вдягалися в нашому житті у християнські чесноти, щоб не тільки наші слова, а й усе наше життя вказувало, кому ми служимо!</b>
<p>&nbsp;
<p><b>Лк. 18, 18-27. «Легше пройти верблюдові крізь вушко в голці, ніж багатому ввійти в Царство Боже».</b>
<p>Чому трудно багатому ввійти в Царство Боже? Зовсім не тому, що тією фразою Господь засуджує багатство. Знаємо з історії Церкви, скільки багатих людей робили чимало добра. Серед них добре знаний святий Миколай, якого ми всі любимо й шануємо, походив з багатої родини. Йоан Золотоустий каже, що немає багатих чи бідних, а є лише ті, яким Господь дав блага, щоб вони ділилися ними, і є ті, які потребують цих благ.
<p>То чому все ж багатому тяжко увійти до Царства Божого? Певно, тому, що ми часто вважаємо свої особисті заслуги причиною того, що маємо. Але якби були інші обставини в нашому житті, то ми могли б не мати цього. Багатство – це все те, що Бог мені дав, саме Господь тим мене нагородив, а не я сам своїми стараннями і зусиллями це здобув. І коли я усвідомлюю, що все моє добро походить від Бога, тоді зрозумію, що маю лише розумно розпоряджатися ним, а не витрачати, як мені заманеться. Бо якщо це не моє, то я буду зобов’язаний дати звіт перед його Власником.
<p><b>Кожен із нас без винятку є чимось багатий і чимось володіє. Кожне наше багатство, таланти, життєві ситуації – дар від Бога!</b> 
<p>&nbsp;<p><b>Владика Венедикт (Алексійчук)</b>