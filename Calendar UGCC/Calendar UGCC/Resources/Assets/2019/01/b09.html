<p><i><b>Перший антифон</b> </i></p>
<p>Ісповімся Тобі, Господи, всім серцем моїм,* розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>На раді праведних і соньмі –* великі діла Господні, явлені в усіх волях Його <i>(Пс. 110,1-2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Ісповідування і велич – діло Його* і правда Його перебуває повік віку <i>(Пс. 110,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p>Молитвами Богородиці:</p>
<p><i><b>Другий антифон</b> </i></p>
<p>Блажен муж, що боїться Господа,* заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Сильне на землі буде сім’я його,* рід правих благословиться <i>(Пс. 111,2).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Слава і багатство в домі його* і правда його перебуває повік віку <i>(Пс. 111,3).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b> </i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Тропар:</i> Різдво Твоє, Христе Боже наш,* засвітило світові світло розуміння:* в ньому бо ті, що звіздам служили, від звізди навчилися* поклонятися Тобі – Сонцю правди,* і пізнавати Тебе – Схід з висоти.* Господи, слава Тобі.</p>
<p><i>I святому, глас 4:</i> Подвигом добрим змагався Ти, первомученику Христовий і апостоле,* і нечестя мучителів виявив Ти,* бо камінням побитий з рук беззаконних,* вінець прийняв Ти з високої десниці* і до Бога взивав Ти, кличучи:* Господи, не постав їм цього гріха.</p>
<p>Слава: <i>Кондак, глас 3:</i> Владика вчора до нас у тілі приходив* – а раб днесь із тіла виходив;* учора той, що царює, в тілі родився* – днесь раба камінням побивають.* Задля нього і кінчається первомученик і божественний Стефан.</p>
<p>І нині: <i>Кондак, глас 3</i>: Діва днесь преістотного родить* і земля вертеп неприступному приносить.* Ангели з пастирями славословлять,* а волхви зо звіздою подорожують,* бо ради нас родилося дитя мале – предвічний Бог.</p>
<p><i>Прокімен, глас 8:</i> Вся земля нехай поклониться Тобі і співає Тобі, нехай же співає імені Твоєму, Всевишній <i>(Пс. 65,4).</i></p>
<p><i>Стих:</i> Воскликніте Господеві, вся земля, співайте ж імені Його, віддайте славу хвалі Його <i>(Пс. 65,2).</i></p>
<p>__________
<p><i>Апостол: Ді. 17 зач.</i></p><p><b>Діяння Апостолів 6, 8–15; 7, 1–5; 47-60.</b></p><p><i>8</i>. В тих днях Стефан, повний благодаті й сили, творив чуда й великі знаки в народі. <i>9</i>. І встали деякі з синагоги, так званої лібертинів, киренеїв, олександрійців і з Кілікії та з Азії, і сперечалися із Стефаном, <i>10</i>. але не могли встоятися супроти мудрости й духа, яким говорив. <i>11</i>. Тоді вони підмовили людей, щоб сказали:</p><p>– Ми чули, як він говорив образливі слова проти Мойсея та проти Бога.</p><p><i>12</i>. І підбурили народ, старших та книжників, і, напавши, схопили і привели його в синедріон. <i>13</i>. Там вони поставили свідків, що говорили:</p><p>– Цей чоловік не перестає говорити проти цього святого місця та закону. <i>14</i>. Ми чули, як він говорив, що Ісус, отой Назарянин, зруйнує це місце і змінить звичаї, які Мойсей був дав нам.</p><p><i>15</i>. І коли всі, що сиділи в синедріоні, пильно дивилися на нього, бачили його лице, немов лице ангела.</p><p><i>1</i>. Первосвященик спитав:</p><p>– Чи воно справді так?</p><p><i>2</i>. Він відповів:</p><p>– Мужі брати й отці, слухайте. Бог слави з'явився батькові нашому Авраамові, як він ще був у Месопотамії, перш ніж він оселився у Харані, <i>3</i>.  і сказав до нього: вийди з землі твоєї і з роду твого, і йди в землю, яку я тобі покажу. <i>4</i>. Тоді він вийшов з Халдейської землі й оселивсь у Харані; а звідти, як умер його батько, переселив його у цю землю, в якій живете нині. <i>5</i>.  І не дав йому в ній спадщини ані на ступінь ноги, але обіцяв дати її йому в посілість і його потомкам після нього, хоч у нього й не було дитини. </p><p><i>47</i>. Соломон збудував йому дім. <i>48</i>. Та не в рукотворених храмах живе Всевишній, як пророк говорить:</p><p><i>49</i>.  Небо – престол мій,</p><p>земля ж – підніжок ніг моїх.</p><p>Який дім ви мені збудуєте, каже Господь,</p><p>або яке місце мого відпочинку?</p><p><i>50</i>. Хіба то не моя рука все те створила?</p><p><i>51</i>. Ви, тугошиї та необрізані серцем і вухом! Ви завжди противитеся Духові Святому. Які батьки ваші, такі й ви. <i>52</i>. Кого з пророків не гонили батьки ваші? Вони вбили тих, що наперед звіщали прихід Праведного, якого ви тепер стали зрадниками й убивцями; <i>53</i>. ви, що одержали закон за велінням ангелів, але не зберігали його.</p><p><i>54</i>. Почувши це, вони розлютилися у своїм серці й заскреготали зубами на нього. <i>55</i>. А він, повний Духа Святого, дивлячись у небо, побачив славу Божу й Ісуса, який стояв по правиці Бога, <i>56</i>. і мовив:</p><p>– Ось бачу відкрите небо й Сина чоловічого, що стоїть по правиці Бога.</p><p><i>57</i>. Вони ж закричали сильним голосом і, затуливши вуха, кинулись на нього разом, <i>58</i>. вивели за місто, і стали каменувати. Свідки ж поклали свою одежу у ногах юнака, що звався Савло. <i>59</i>. І каменували Стефана, який взивав, кажучи:</p><p>– Господи Ісусе, прийми духа мого.</p><p><i>60</i>. І впавши на коліна, крикнув сильним голосом:</p><p>– Господи, не візьми їм цього за гріх.</p><p>І промовивши це, заснув смертю. А Савло схвалював його вбивство.</p>
<p>__________
<p><i>Алилуя, глас 1: </i>Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p><i>Стих:</i> День дневі передає слово і ніч ночі об’являє розуміння <i>(Пс. 18,3).</i></p>
<p><i>Стих:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Мт. 87 зач.</i></p><p><b>Євангеліє від Матея 21, 33-42.</b></p><p><i>33</i>.  Сказав Господь притчу оцю:</p><p>Був один чоловік-господар, що насадив виноградник. Він обвів його огорожею, видовбав у ньому чавило, вибудував башту, найняв його виноградарям і відійшов. <i>34</i>. Коли ж настала пора винозбору, послав він слуг своїх до виноградарів, щоб узяли від них належні плоди.</p><p><i>35</i>. А виноградарі, схопивши його слуг, кого побили, кого вбили, кого ж укаменували. <i>36</i>. Тоді він послав інших слуг, більше від перших, та й ті вчинили з ними те саме.</p><p><i>37</i>. Нарешті послав до них свого сина, кажучи:</p><p>– Матимуть пошану до мого сина.</p><p><i>38</i>. Та виноградарі, узрівши сина, заговорили між собою:</p><p>– Це спадкоємець. Ходімо, вб'ємо його й візьмемо собі його спадщину.</p><p><i>39</i>. І взявши його, вивели геть з виноградника й убили.</p><p><i>40</i>. Отож, коли прибуде господар виноградника, що зробить з тими виноградарями?</p><p><i>41</i>. – Лютих люто вигубить, – відповіли йому, – а виноградник найме іншим виноградарям, що будуть давати йому своєчасно його плоди.</p><p><i>42</i>.  Тоді Ісус сказав їм:</p><p>Чи ви в Писанні ніколи не читали:</p><p>Камінь, що відкинули будівничі,<br>став наріжним каменем.<br>Від Господа це сталось,<br>і дивне в очах наших.</p>
<p>__________
<p><i>Замість </i>Достойно, <i>приспів:</i> Величай, душе моя, у вертепі народженого царя – Христа.</p>
<p><i>І ірмос, глас 1:</i> Таїнство чудне бачу і преславне: небо – вертеп, престол херувимський – Діву, ясла – вмістилище, в яких возліг невмістимий Христос Бог. Його оспівуючи величаємо.</p>
<p><i>Причасний:</i> Ізбавління послав Господь людям своїм <i>(Пс. 110,9).</i> </p>
<p>На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>Первомученика й архидиякона Стефана</b>
<p>На третій день Різдвяних свят святкуємо спомин про первомученика Стефана. Ще святкуємо Різдво, а водночас – пам’ять мученика. Звичайно, для людської свідомості складно поєднати й зрозуміти, як можна святкувати день чиєїсь муки. Але ми, християни, з погляду своєї віри розуміємо, що земна, фізична смерть – це народження для неба, народження для вічності з Богом.
<p>Згадуючи терпіння первомученика Стефана, замислюємося, що християнство не завжди може бути легке, просте, у рожевих тонах. Як і в Ісуса Христа було Різдво – день радості для неба та землі, але був час страждань і терпінь, так і в житті кожного з нас бувають святкові дні, піднесені переживання, і бувають важкі моменти, падіння, невдачі, помилки, терпіння, страждання, муки.
<p><b>Одне, що для нас важливо і в радісні, і в сумні часи, – завжди бути з Господом!</b> Бо якщо Господь перейшов через все, то й кожен із нас, хто є з Христом, також має з Ним перейти через все.
<p>&nbsp;<p><b>Владика Венедикт (Алексійчук)</b>