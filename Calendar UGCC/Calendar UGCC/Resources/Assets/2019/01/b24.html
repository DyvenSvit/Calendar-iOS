<p><i><b>Перший антифон</b></i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b></i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b></i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p><i>Тропар, глас 8:</i> Потоками сліз твоїх Ти неродючу пустиню управив,* і з глибини зітханнями Ти в трудах приніс стократні плоди,* і був Ти світильником вселенної, сіяючи чудесами, Теодосіє, отче наш.* Моли Христа Бога, щоб спаслися душі наші.</p>
<p>Слава: <i>Кондак святому, глас 8:</i> Насаджений у дворах Господа твого,* зацвів Ти красно преподобними твоїми чеснотами* і умножив Ти дітей Твоїх у пустині,* напоюваних струями твоїх сліз,* стадоначальнику Божий божественних дворів.* Тому зовемо Тобі:* Радуйся, отче Теодосіє.</p>
<p>Інині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 4:</i> Благословен, хто йде в ім’я Господнє; Бог – Господь і явився нам <i>(Пс. 117,26-27).</i></p>
<p><i>Стих:</i> Сповідуйтеся Господеві, бо він благий, бо на віки милість Його <i>(Пс. 117,1).</i></p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6)</i></p>
<p>__________
<p><i>Ряд.: Апостол: Євр. 326 зач.</i></p><p><b>Послання Апостола Павла до Євреїв 10, 35 – 11, 7.</b></p><p><i>35</i>. Браття, не покидайте цього вашого довір'я, бо воно має велику нагороду. <i>36</i>. Вам бо треба терпеливости, щоб ви, виконуючи Божу волю, одержали обітницю.</p><p><i>37</i>. Ще бо трохи,</p><p>і той, хто має прийти, прийде, не забариться.</p><p><i>38</i>. А праведник мій вірою буде жити;</p><p>коли ж він відступить,</p><p>моя душа не матиме вподобання у ньому.</p><p><i>39</i>. Та ми не з тих, що відступають собі на погибіль, а з тих, що вірують, щоб врятувати душу.</p><p><i>1</i>. Віра є запорукою того, чого сподіваємося, доказом речей невидимих. <i>2</i>. Завдяки їй праотці наші мали добре свідоцтво.</p><p><i>3</i>. Вірою знаємо, що світ сотворений словом Божим, так що видиме з невидимого постало.</p><p><i>4</i>. Вірою Авель приніс Богу кращу, ніж Каїн, жертву; вона засвідчила про нього, що він праведний, коли сам Бог засвідчив, що приймає його дари; нею він, хоч і мертвий, далі промовляє.</p><p><i>5</i>. Вірою Енох був перенесений, щоб не бачити смерти; його не найдено, бо Бог його переніс. Перед його перенесенням засвідчено про нього, що він угодив Богові. <i>6</i>. Без віри не можливо подобатися Богу, бо хто приступає до Бога, мусить вірити, що він існує і дає нагороду тим, що його шукають.</p><p><i>7</i>. Вірою Ной, діставши об'явлення небесне про те, чого ще ніхто не бачив, збудував богобоязливо ковчег, щоб спасти дім свій; нею він осудив світ і став наслідником праведности, що від віри.</p>
<p><i>Прп.: Апостол: Євр. 335 зач.</i></p><p><b>Послання Апостола Павла до Євреїв 13, 17-21.</b></p><p><i>17</i>. Браття, слухайтесь ваших наставників і коріться, бо вони пильнують душ ваших і мають з цього звіт дати, щоб вони це робили з радістю, а не зідхаючи, бо це для вас некорисно.</p><p><i>18</i>. Моліться за нас, бо ми певні, що маємо добру совість, бажаючи у всьому поводитись добре; <i>19</i>. тим більше ж прошу вас це робити, щоб якнайскорше я міг до вас вернутись.</p><p><i>20</i>. Бог миру, що возвів із мертвих того, хто кров'ю вічного завіту став великим Пастирем овець, Господа нашого Ісуса, <i>21</i>. нехай зробить вас здібними виконувати його волю добрими ділами, діючи у вас те, що йому любе через Ісуса Христа, якому слава по віки вічні. Амінь.</p>
<p>__________
<p><i>Алилуя, глас 4:</i> Принесіть Господеві, сини Божі, принесіть Господеві молодих баранців <i>(Пс. 28,1).</i></p>
<p><i>Стих:</i> Голос Господній над водами, Бог слави загримів, Господь над водами великими <i>(Пс. 28,3).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p>__________
<p><i>Ряд.: Євангеліє: Мр. 39 зач.</i></p><p><b>Євангеліє від Марка 9, 10-16.</b></p><p><i>10</i>. В той час учні, зберігши слово Ісуса, питали один одного, що воно значить воскреснути з мертвих.</p><p><i>11</i>. І спитали вони його:</p><p>– Чому книжники кажуть, що Ілля прийде перше?</p><p><i>12</i>. Він відповів їм:</p><p>– Ілля має прийти перше і знову все до ладу привести. Але як то воно про Сина чоловічого написано, що він мусить багато страждати й бути погордженим? <i>13</i>. Однак кажу вам, що Ілля вже був прийшов, і вони вчинили з ним, що хотіли, як написано про нього.</p><p><i>14</i>. Вернувшися до учнів, побачив навколо силу народу і книжників, що сперечалися з ними. <i>15</i>. Як тільки ввесь народ його уздрів, здивувався вельми і, біжачи до нього, став його вітати. <i>16</i>. Він спитав їх:</p><p>– Про що сперечаєтеся з ними?</p>
<p><i>Прп.: Євангеліє: Лк. 24 зач.</i></p><p><b>Євангеліє від Луки 6, 17-23.</b></p><p><i>17</i>. В той час став Ісус на рівнім місці; була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i>. Вони прийшли слухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i>. Увесь народ намагався його торкнутися, бо сила виходила з нього й усіх оздоровляла.</p><p><i>20</i>. Тоді він, звівши на своїх учнів очі, почав казати: </p><p>Блаженні вбогі,</p><p>бо ваше царство Боже.</p><p><i>21</i>. Блаженні голодні нині, </p><p>бо ви насититеся.</p><p>Блаженні, що плачете нині,</p><p>бо будете сміятись.</p><p><i>22</i>. Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть як безчесне ваше ім'я Сина чоловічого ради. <i>23</i>. Радійте того дня й веселіться, бо ваша нагорода велика на небі.</p>
<p>__________
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Євр. 10, 35 – 11, 7. «А праведник мій з віри буде жити»</b>
<p>Приклади віри зі Старого Завіту – Авеля, Єноха, Ноя, Авраама – людей, які жили вірою в непростих життєвих ситуаціях, мають стати для нас доказом того, що звичайна людина може жити праведно. У них, як і в нас, було нелегке життя, були вади, перешкоди, але вони зробили вибір – довіряти Богові.
<p>Попри будь-які труднощі, найбільше важить наш вибір: зневіритися чи довіряти Богові? І лише з вірою зможемо перебороти все і далі крокувати життям до переможного кінця. Не переставати уповати, надіятись на Бога, щоб не діялось і не відбувалось, завдання непросте. Однак річ не лише в нашій вірі, а в тій вірі, яку Бог має в нас. А ми на цю Божу довіру до нас маємо відповідати. 
<p><b>Якщо Бог вірить у кожного з нас, довіряє нам якесь служіння чи складні ситуації, то будьмо певні, Він знає, що нам це під силу.</b> Але на цю Божу довіру ми маємо відповісти своєю вірою і вчинками, гідними Його довіри! 
<p>&nbsp;
<p><b>Мр. 9, 10-16. «Про Сина Чоловічого написано, що мусить Він багато вистраждати й буде погорджений».</b>
<p>Кожна людина за своєю природою радше схильна до того, щоб вивищуватися, а не до того, щоб нею погорджували. Наша людська природа не хоче страждати, й у своєму житті ми з усіх сил уникаємо навіть найменших фізичних страждань, уникаємо несхвального ставлення інших, можливості комусь не сподобатися, бути відкиненим.
<p>Часто забуваємо, що Бог знає про всі наші клопоти, навіть найменші, ліпше, аніж ми самі їх розуміємо. І якщо Він їх все ж допускає, то тільки тому, що в кожного з нас є своя дорога до освячення, у кожного є своя дорога до неба, на якій наші страждання наближають нас до Небесного Отця і Його волі.
<p>Господь на Ісус Христос, який немовби через ту піч, де у вогні загартовується залізо, деколи провадить нас через страждання, терпіння, зневагу, щоб нас загартувати. Він хоче, щоб ми стали міцнішими й стійкішими. Тому будьмо витривалі в тому, через що нас провадить Господь. <b>Віддаймося в Його руки й довірливо йдімо через усе наше життя, через усі скорботи, труднощі та зневаги, будьмо свідомі, що через це все нас провадить Спаситель.</b>
<p>&nbsp;<p><b>Владика Венедикт (Алексійчук)</b>