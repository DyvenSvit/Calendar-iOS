<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму, Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар празника, глас 1:</i> На престолі вогневиднім у вишніх сидиш з Отцем безначальним* і божественним Твоїм Духом.* Благоізволив Ти родитися на землі з Дівиці, що не знала мужа* – Твоєї матері, Ісусе.* Того ради й обрізання довершено на Тобі, людині восьмиденній.* Слава преблагому Твоєму задумові,* слава промислові Твоєму,* слава низходженню Твоєму,* єдиний Чоловіколюбче.</p>
<p><i>І святому, глас 1:</i> На всю землю вийшло вістування Твоє,* прийняла бо вона слово Твоє, що ним боголіпно навчив Ти;* природу того, що існує, пояснив Ти,* звичаї людські прикрасив Ти* – царське священство, отче преподобний Василіє.* Моли Христа Бога* за спасіння душ наших.</p>
<p>Слава: <i>Кондак святому, глас 4:</i> Явився єси основою непохитною Церкви,* подаючи всім людям владицтво неукрадне,* запечатавши твоїми веліннями,* небоявленний Василіє преподобний.</p>
<p>I нині: <i>Кондак празника, глас 3</i>: Всіх Господь обрізання терпить* і людські прогрішення як благий обрізує,* дає спасення світові;* і радується в вишніх і Творця єрарх,* і світлоносний, і божественний таїнник Христовий – Василій.</p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p><i>I святому, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p>__________
<p><i>Свята: Апостол: Кол. 254 зач.</i></p><p><b>Послання Апостола Павла до Колосян 2, 8-12.</b></p><p><i>8</i>. Браття, вважайте, щоб ніхто не звів вас підступно філософією та пустим обманом, за людським переданням та за первнями світу, а не за Христом.</p><p><i>9</i>. У ньому бо живе вся повнота Божества тілесно, і ви причасні тій його повноті. <i>10</i>. Він бо голова всякого начала і власти. <i>11</i>. У ньому ви були обрізані обрізанням нерукотворним, коли ви з себе скинули це смертне тіло обрізанням Христовим. <i>12</i>. Поховані разом з ним у хрищенні, ви разом з ним також воскресли, вірою в силу Бога, який воскресив його з мертвих. </p>
<p><i>Перед Богоявл.: Апостол: 2 Тим. 298 зач.</i></p><p><b>Друге Послання Апостола Павла до Тимотея 4, 5-8.</b></p><p><i>5</i>. Сину Тимотею, будь тверезим  у всьому, знось напасті, виконуй працю євангелиста. Виконуй твою службу.</p><p><i>6</i>. Бо я вже готовий пролити мою кровну жертву, і час мого відходу настав. <i>7</i>. Я змагався добрим змагом, скінчив біг, віру зберіг. <i>8</i>. Тепер же приготований мені вінець справедливости, що дасть мені того дня Господь, справедливий Суддя; та не лише мені, але всім тим, що з любов'ю чекали його появи.</p>
<p>__________
<p><i>Алилуя, глас 8:</i> Пастирю Ізраїля, почуй, Ти, що ведеш Йосифа <i>(Пс. 79,2).</i></p>
<p><i>Стих:</i> Уста праведного повчаться премудрости і язик його промовить суд <i>(Пс. 36,30).</i></p>
<p>__________</p>
<p><i>Свята: Євангеліє: Лк. 6 зач.</i></p><p><b>Євангеліє від Луки 2, 20-21; 40-52.</b></p><p><i>20</i>. В той час пастухи вернулися, прославляючи й хвалячи Бога за все, що чули й бачили, так як їм було сказано.</p><p><i>21</i>. Як сповнилось вісім день, коли мали обрізати хлоп'ятко, назвали його Ісус, ім'я, що дав був ангел, перше ніж воно зачалося в лоні.</p><p><i>40</i>. Хлоп'я ж росло й міцніло, повне мудрости, і Божа благодать була на ньому.</p><p><i>41</i>. Батьки його ходили щороку в Єрусалим на свято Пасхи. <i>42</i>. І як йому було дванадцять років, вони пішли за звичаєм на свято. <i>43</i>. Коли минули ті дні й вони верталися, хлопчина Ісус зостався в Єрусалимі; батьки ж його про те не знали. <i>44</i>. Гадаючи, що він у гурті, вони пройшли день дороги і тоді почали його шукати між родичами та знайомими, <i>45</i>. та, не найшовши, вернулися в Єрусалим, щоб там його шукати. <i>46</i>. Через три дні найшли його у храмі, як він сидів серед учителів та слухав і питав їх. <i>47</i>. Усі ті, що його слухали, дивувалися його розумові й відповідям. <i>48</i>. Побачивши його, вони були здивовані, і його мати сказала йому:</p><p>– Дитино, чому ти так зробив нам? Ось батько твій і я, боліючи, тебе шукали.</p><p><i>49</i>. Він відповів їм:</p><p>– Чого ви мене шукали? Хіба не знали, що я маю бути при справах Отця мого?</p><p><i>50</i>. Але вони не зрозуміли слова, що він сказав їм.</p><p><i>51</i>. І він пішов з ними, й вернувсь у Назарет, і був їм слухняний. А мати його зберігала всі ці слова у своїм серці. <i>52</i>.  Ісус же зростав мудрістю, літами і ласкою в Бога та в людей.</p>
<p><i>Перед Богоявл.: Євангеліє: Мр. 1 зач.</i></p><p><b>Євангеліє від Марка 1, 1-8.</b></p><p><i>1</i>. Початок євангелія Ісуса Христа, Сина Божого. <i>2</i>.  Як написано в пророка Ісаї:</p><p>Ось я посилаю мого посланця перед тобою,</p><p>який приготує тобі дорогу.</p><p><i>3</i>.  Голос вопіющого в пустині :</p><p>готуйте дорогу Господеві, вирівняйте стежки його.</p><p><i>4</i>. Так виступив Іван, христячи у пустині та проповідуючи хрищення покаяння на прощення гріхів. <i>5</i>. І виходили до нього вся країна юдейська та всі мешканці Єрусалиму, христились від нього в ріці Йордані і визнавали гріхи свої.</p><p><i>6</i>. Іван був одягнений в. одежу з верблюжого волосу, носив ремінний пояс на бедрах і їв сарану й дикий мед. <i>7</i>. Він проповідував, кажучи:</p><p>– Слідом за мною йде сильніший від мене, якому я недостойний, нахилившись, розв'язати ремінця його сандалів. <i>8</i>. Я вас христив водою, а він христитиме Духом Святим.</p>
<p>__________</p>
<p><i>Замість </i>Достойно, <i>співаємо:</i></p>
<p>Тобою радується, Благодатная, всяка твар, ангельський собор і чоловічеський рід, освященний храме і раю словесний, дівственна похвало, що із неї Бог воплотився і младенцем став – перед віками сущий Бог наш. Лоно бо Твоє престолом сотворив і утробу Твою просторішою небес учинив. Тобою радується, Благодатная, всяка твар, слава Тобі.</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i></p>
<p><i>Другий:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Обрізання Господа Бога і Спаса нашого Ісуса Христа</b>
<p>Ісуса Христа, згідно зі звичаями і традиціями закону Мойсея, приносять до обрізання на восьмий день. Здавалося б, Бог, Ісус Христос – і приймає людські приписи, закони. Цим самим Спаситель хоче підкреслити дуже важливу річ: наскільки важливо шанувати порядки, які маємо в Церкві, які маємо в суспільстві. Погляньмо, як часто ми нехтуємо багатьма речами. До дуже багатьох речей, ситуацій, маємо свої підходи, своє розуміння того, як би мало бути, як треба чинити. Так, закон існує, але для когось; правила існують, але для когось; постанови існують, але для когось. <b>Ми дуже часто самі стаємо критерієм закону чи правди.</b> А це дуже небезпечно! Ця подія вчить нас поваги до того, що є в Церкві, поваги до традицій у Церкві, поваги до того, що маємо в Переданні Церкви.
<p>&nbsp;<p><b>Владика Венедикт (Алексійчук)</b>