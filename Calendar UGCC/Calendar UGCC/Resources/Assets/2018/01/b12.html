<p><b>З суботи, на цей день, перенесено службу преподобній матері нашій Меланії римлянці.</b></p>
<p><i><b>Перший антифон</b> </i></p>
<p>Ісповімся Тобі, Господи, всім серцем моїм,* розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>На раді праведних і соньмі –* великі діла Господні, явлені в усіх волях Його <i>(Пс. 110,1-2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Ісповідування і велич – діло Його* і правда Його перебуває повік віку <i>(Пс. 110,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p>Молитвами Богородиці:</p>
<p><i><b>Другий антифон</b> </i></p>
<p>Блажен муж, що боїться Господа,* заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Сильне на землі буде сім’я його,* рід правих благословиться <i>(Пс. 111,2).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Слава і багатство в домі його* і правда його перебуває повік віку <i>(Пс. 111,3).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b> </i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Тропар:</i> Різдво Твоє, Христе Боже наш, * засвітило світові світло розуміння: * в ньому бо ті, що звіздам служили, від звізди навчилися * поклонятися Тобі – Сонцю правди, * і пізнавати Тебе – Схід з висоти. * Господи, слава Тобі.</p>
<p>Слава, і нині: <i>Кондак, глас 3</i>: Діва днесь преістотного родить * і земля вертеп неприступному приносить. * Ангели з пастирями славословлять, * а волхви зо звіздою подорожують, * бо ради нас родилося дитя мале – превічний Бог.</p>
<p><i>Прокімен, глас 8:</i> Вся земля нехай поклониться Тобі і співає Тобі, нехай же співає імені Твоєму, Всевишній <i>(Пс. 65,4).</i></p>
<p><i>Стих:</i> Воскликніте Господеві, вся земля, співайте ж імені Його, віддайте славу хвалі Його <i>(Пс. 65,2).</i></p>
<p>__________</p>
<p><i>Апостол: Як. 52 зач.</i></p>
<p><b>Послання Апостола Якова 2, 1-13.</b>
<p><i>1</i>. Браття, не зважаючи на особи, майте віру в Господа нашого, Ісуса Христа, прославленого. <i>2</i>. Бо коли на ваші сходини ввійде чоловік із золотим перснем, у пишних шатах, і увійде вбогий у драній одежині, <i>3</i>. і ви глянете на того, що носить пишні шати, і скажете йому: сідай тут вигідно, а вбогому скажете: стань там або сідай на моїм підніжку, <i>4</i>. хіба тим ви не судите двояко між собою і не стаєте суддями, що судять несправедливо? <i>5</i>. Слухайте, брати мої любі: чи ж не вбогих цього світу Бог вибрав, щоб збагатити їх вірою і щоб зробити їх наслідниками царства, яке він обіцяв тим, що його люблять? <i>6</i>. Ви ж зневажаєте вбогого! Хіба то не багаті вас гнітять і не вони тягнуть вас на судилища? <i>7</i>. Хіба то не вони ганьблять те гарне ім'я, яким називано вас? <i>8</i>.  Коли, отже, виконуєте закон царський за Писанням: люби ближнього свого, як себе самого, ви добре робите. <i>9</i>. Коли ж вважаєте на особи, чините гріх; закон засуджує вас як переступників.
<p><i>10</i>. Бо хто ввесь закон дотримає і прогрішиться лише в одному, стає у всьому винуватий. <i>11</i>.  Бо хто сказав: не чини перелюбу, сказав також: не вбивай. Коли ж не чиниш перелюбу, але вбиваєш, ти стаєш порушником закону. <i>12</i>. Говоріть так і робіть так, як люди, що мають бути суджені законом волі. <i>13</i>. Бо суд немилосердний для того, хто не чинить милосердя. Милосердя стоїть вище суду.
<p>__________</p>
<p><i>Алилуя, глас 1: </i>Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p><i>Стих:</i> День дневі передає слово і ніч ночі об’являє розуміння <i>(Пс. 18,3).</i></p>
<p>__________</p>
<p><i>Євангеліє: Мр. 46 зач.</i></p>
<p><b>Євангеліє від Марка 10, 23-32.</b>
<p><i>23</i>. Сказав Господь:
<p>– Як тяжко тим, що мають багатства, увійти в царство Боже!
<p><i>24</i>. Учні були здивовані цими словами. Тоді Ісус знову заговорив до них і каже:
<p>– Діти, як тяжко тим, що звірилися на багатства, увійти в царство Боже! <i>25</i>. Легше верблюдові пройти крізь вушко голки, ніж багатому ввійти в царство Боже.
<p><i>26</i>. Дивувалися вони ще більше й один до одного казали:
<p>– Хто ж тоді може спастися?
<p><i>27</i>. Ісус, глянувши на них, мовив:
<p>– У людей це неможливо, але не в Бога; у Бога все можливо.
<p><i>28</i>. І заговорив до нього Петро:
<p>– Ось ми покинули все й пішли слідом за тобою.
<p><i>29</i>. Ісус озвавсь і каже:
<p>– Істинно кажу вам: нема такого, хто, кинувши свій дім або братів, або сестер, або батька-матір, або дітей, або поля, ради мене та ради євангелія, <i>30</i>. не дістав би сторицею домів, братів, сестер, матерів, дітей і піль, тепер, у цьому часі, серед переслідувань, і в майбутньому віці життя вічне. <i>31</i>. І багато з перших стануть останніми, а останні – першими.
<p><i>32</i>. Вони були в дорозі, простуючи в Єрусалим. Ісус ішов перед ними, і дивувались вони, ідучи за ним, і були в страху.
<p>__________</p>
<p><i>Замість </i>Достойно, <i>приспів:</i> Величай, душе моя, у вертепі народженого царя – Христа.</p>
<p><i>І ірмос, глас 1:</i> Таїнство чудне бачу і преславне: небо – вертеп, престол херувимський – Діву, ясла – вмістилище, в яких возліг невмістимий Христос Бог. Його оспівуючи величаємо.</p>
<p><i>Причасний:</i> Ізбавління послав Господь людям своїм <i>(Пс. 110,9).</i> Алилуя, <i>тричі</i>.</p>
<p>&nbsp;<hr />
<p><b>Як. 2, 1–13. «Хто ввесь закон дотримує, а прогрішиться лише в одному, – стає у всьому винуватий»</b>
<p>Кожен із нас досягнув якогось рівня християнського життя, справився з тими чи іншими своїми спокусами й випробуваннями. Водночас свідомий, що має ті чи ті прогрішення, гріхи, вади, про які інші можуть навіть не догадуватись інші особи. Однак яким ми дозволяємо перебувати в нас, які ми сприймаємо як закономірні, які ми не дуже і прагнемо змінити. 
<p>Апостол каже дуже рішуче, щоб ми були категоричними, щоб ми не грішили навіть у малому, щоб ми були в усьому вірні Богові. Тож загорімося бажанням відкинути всі недосконалості, які ми до тепер толерували в собі, забажаймо позбутись їх. <b>Жити свято, праведно і досконало, бути вірним Богові у всьому, – це справжня радість для кожного християнина!</b>
<p>&nbsp;
<p><b>Мр. 10, 23-32. «І багато з перших стануть останніми, а останні – першими».</b>
<p>У християнстві, якщо хоч на хвильку прийняти переконання, що ми чогось досягли, можна потрапити в серйозну пастку. В історії Церкви було багато осіб, яким здавалося, що вони чогось досягли, навіть робили чуда, а потім падали у великі гріхи. Тому ніколи не варто задовольнятися тим, що ми щось знаємо, чимсь володіємо, щось розуміємо чи можемо на цей момент. Завжди маємо пам’ятати, що нагода падінь існує аж до кінця нашого життя.
<p>Святому Антонію Великому, коли він уже помирав, з’явився диявол і сказав: «Ти, Антонію, спасенний, ти провадив святе життя». Але навіть у той момент святий не прийняв його похвали. Значить, завжди мусимо усвідомлювати свою слабкість, крихкість своєї природи, розуміти, що ми легко піддаємося гріхові, що ми дуже слабкі. І в будь-яку хвилю свого життя можемо спіткнутися і впасти, ніколи не можемо бути певні себе. Тому <b>Господь підкреслює, що ми маємо зростати, усвідомлюючи свою слабкість, обмеженість, маємо прагнути зростати в Бозі, ніколи не задовольняючись тим, що маємо і ким ми є. </b>
<p>&nbsp;<p><b>Владика Венедикт (Алексійчук)</b>