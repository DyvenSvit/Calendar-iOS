<p>Невимовно велика доброта Твоя до нас, Господи Боже наш. Бо Ти благоволив, щоб Син Твій Єдинородний вочоловічився з Діви Нетлінної і став у всьому подібний нам, окрім гріха. І був хрещений Йоаном Предтечею як людина, хоч Сам не потребував очищення, але щоб, природу вод освятивши, дарувати нам відродження з води і Духа, і щоб ми, пізнавши Тебе, Безначального Отця, поклонялися Небесному Йому, Синові Улюбленому Твоєму, що об’явився у Хрещенні. І Пресвятого Духа Твого славимо, що зійшов на Нього і об’явив Його Хрестителеві. У Ньому і нас, запечатавши і освятивши через хрещення, Ти зробив причасниками Христа Твого. І ніде не залишай нас, грішних, але через Духа Святого утверди і укріпи нас супроти всякої злої сили. І вірним царям дай силу проти всякої тиранії. І всіх нас у Твоє Царство приведи, щоб і в нас було прославлене Пресвяте Ім’я Твоє, і Єдинородного Сина Твого разом з Духом Твоїм Святим, нині, і повсякчас, і навіки віків. (<i>Заамвонна молитва свята Богоявління Христового</i>).</p>