<p><i><b>Перший антифон</b> </i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b> </i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон.</b></i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> <i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Тропар, глас 8:</i> З висоти зійшов Ти, Милосердний,* погребення прийняв Ти тридневне,* щоб нас визволити від страстей.* Життя і воскресення наше,* Господи, слава Тобі.</p>
<p><i>Тропар, глас 1:</i> Коли в Йордані хрестився Ти, Господи, * Троїчне явилося поклоніння: * бо Родителя голос свідчив Тобі, * возлюбленим Сином Тебе називаючи; * і Дух у виді голубинім засвідчив твердість слова. * Явився Ти, Христе Боже, * і світ просвітив, слава Тобі.</p>
<p>Слава: <i>Кондак, глас 8: </i>Воскресиш з гробу,* умерлих воздвигнув Ти* і Адама воскресив Ти,* і Єва ликує в твоїм воскресенні,* і світу кінці торжествують* востання Твоє,* Многомилостивий.</p>
<p>І нині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 1:</i> Будь, Господи, милість Твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1). </i></p>
<p>__________</p>
<p><i>Апостол: </i></p>
<p><i>По Богоявл.: Еф. 224 зач.</i><p><b>Послання Апостола Павла до Ефесян 4, 7-13.</b>
<p><i>7</i>. Браття, кожному з нас дана благодать в міру Христових дарів. <i>8</i>.  Тому й сказано:
<p>Зійшовши на висоту, полонив він полонених,
<p>і дав людям дари.
<p><i>9</i>. Те «зійшовши» що означає, як не те, що він був зійшов униз у найнижчі частини землі? <i>10</i>. Той же, хто був зійшов униз, є той самий, що зійшов вище всіх небес, щоб усе наповнити. <i>11</i>. І він настановив одних апостолами, інших пророками, ще інших євангелистами, пастирями, і вчителями, <i>12</i>. для вдосконалення святих на діло служби, на будування тіла Христа, <i>13</i>. поки ми всі не дійдемо до єдности у вірі й до повного пізнання Божого Сина і не станемо дорослим мужем, у міру повного зросту, повноти Христа.
<p><i>Закхея: 1 Тим. 285 зач.</i><p><b>Перше Послання Апостола Павла до Тимотея 4, 9-15.</b>
<p><i>9</i>. Сину Тимотею, вірне це слово й повного довір'я гідне. <i>10</i>. Саме для цього трудимося та боремося, ми поклали нашу надію на живого Бога, Спасителя усіх людей, особливо ж вірних. <i>11</i>. Це наказуй і навчай.
<p><i>12</i>. Ніхто твоїм молодим віком хай не гордує, але будь зразком для вірних у слові, поведінці, любові, вірі і чистоті. <i>13</i>. Заки я прийду, пильнуй читання, утішай та навчай. <i>14</i>. Не занедбуй у собі дару, що був даний тобі через пророцтво з покладанням рук збору пресвітерів. <i>15</i>. Про це міркуй, будь увесь у цьому, щоб поступ твій усім був очевидний. 
<p>__________</p>
<p><i>Алилуя, глас 5:</i> Милості Твої, Господи, повік оспівуватиму, сповіщу з роду в рід істину Твою устами моїми <i>(Пс. 88,2).</i></p>
<p><i>Стих:</i> Бо сказав Ти: Повік милість збудується, на небесах приготовиться істина Твоя <i>(Пс. 88,3).</i></p>
<p>__________</p>
<p><i>Євангеліє: </i></p>
<p><i>По Богоявл.: Мт. 8 зач.</i><p><b>Євангеліє від Матея 4, 12-17.</b>
<p><i>12</i>. В тому часі зачувши, що Івана ув'язнено, Ісус вернувся в Галилею <i>13</i>. і, покинувши Назарет, пішов і оселивсь у Капернаумі, що при морі, на границях Завулона та Нафталі, <i>14</i>. щоб збулося те, що сказав був пророк Ісая:
<p><i>15</i>.  О земле Завулона та земле, Нафталі,
<p>приморський шляху, країно за Йорданом,
<p>поганська Галилеє!
<p><i>16</i>. Народ, який сидів у темноті, 
<p>побачив велике світло;
<p>тим, що сиділи в країні й тіні смерти,
<p>зійшло світло.
<p><i>17</i>. З того часу Ісус почав проповідувати й говорити: 
<p>Покайтесь, бо царство небесне близько.
<p><i>Закхея: Лк. 94 зач.</i><p><b>Євангеліє від Луки 19, 1-10.</b>
<p><i>1</i>. В тому часі проходив Ісус через Єрихон. <i>2</i>. А був там чоловік, Закхей на ім'я; він був головою над митарями і був багатий. <i>3</i>. Бажав він бачити Ісуса, хто він, але не міг із-за народу, бо був малого зросту. <i>4</i>. Побіг він наперед, виліз на сикомор, щоб подивитися на нього, бо Ісус мав проходити тудою. <i>5</i>. Прийшовши на те місце, Ісус глянув угору і сказав до нього:
<p>– Закхею, злізай швидко, бо я сьогодні маю бути в твоїм домі.
<p><i>6</i>. І зліз той швидко і прийняв його радо. <i>7</i>. Бачачи те, всі стали нарікати й казали:
<p>– До чоловіка грішника зайшов у гостину.
<p><i>8</i>. Закхей устав і промовив до Господа:
<p>– Господи, ось половину майна мого даю вбогим, і коли я чим кого покривдив, верну вчетверо.
<p><i>9</i>. Ісус сказав до нього:
<p>– Сьогодні на цей дім зійшло спасіння, бо й він син Авраама. <i>10</i>. Син бо чоловічий прийшов шукати й спасти те, що загинуло.
<p>__________</p>
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i></p>
<p><i>Другий:</i> Хваліте Господа з небес, хваліте Його в вишніх <i>(Пс. 148,1).</i> Алилуя, <i>тричі</i>.</p>
<p>&nbsp;<hr />
<p><b>Тм. 4, 9–15. «Будь зразком для вірних у слові, поведінці, любові, вірі й чистоті»</b>
<p>Люди багато чують в церкві, особливо від священиків на проповіді про те, як треба жити, якою мала б бути поведінка і постава християнина. До того ж, всі ми багато читаємо про те, що означає бути християнином, і ми з нас свідомі того, де гріх, а де його не має. Але щоб почати так жити, люди потребують когось, хто втілював, або втілює це у своєму особистому житті. 
<p>У народі кажуть, що краще раз побачити, ніж сім разів почути. Люди потребують, щоб хтось був втіленням тих християнських чеснот, християнської постави, яка в теорії може для нас виглядати недосяжною. То ж люди потребують від кожного з нас, хто називається християнином, щоб це християнство реалізувалось, ставало видимим у нашому житті. 
<p><b>Будьмо взірцем для кожної людини, яка стрінеться на нашій життєвій дорозі, будьмо взірцем Христового учня!</b>
<p>&nbsp;
<p><b>Лк. 19, 1-10. «А був там чоловік, Закхей на ім’я; він був головою над митарями й був багатий. Він бажав бачити Ісуса, хто Він такий, але не міг із-за народу, бо був малого зросту».</b>
<p>Перед нами відкривається дуже цікава картина. Закхей, який був головою над митарями, – сьогодні це посада керівника податкової інспекції, тобто був людиною, відомою в суспільстві, – так зацікавився Ісусом Христом, що не посоромився вилізти на дерево, бо не міг Його побачити. Це бажання побачити Спасителя, відкритість, безпосередність, правдивість зумовили те, що він дуже швидко сам перемінився і приніс плоди цієї переміни. 
<p>Проблема наших стосунків з Богом полягає в тому, що ми часто навіть перед Ним граємо якусь роль: або праведника, щоб добре виглядати перед Господом, перед собою, перед іншими, або ж грішника. Бог хоче, щоб ми постали перед Ним у правді та істині – такими, якими ми є. 
<p>У цьому Євангелії бачимо, що відбулася ця зустріч у правді. Найперше тому, що Господь є правдою, і Закхей постав перед Ним у правді, він щиро кається: «Якщо когось скривдив, то віддам учетверо, а половину майна дам убогим». 
<p>Так само і в нашому житті: якщо ми в правді стаємо перед Богом, то плоди переміни одразу приходять у наше життя. Адже правильно будувати своє життя, правдиво зарадити собі можна лише тоді, коли зустрінемося з Господом. <b>Зустріч людини з Богом цілковито перемінює її! </b>
<p>&nbsp;<p><b>Владика Венедикт (Алексійчук)</b>