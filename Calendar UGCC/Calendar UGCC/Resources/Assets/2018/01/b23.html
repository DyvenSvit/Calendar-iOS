<p><i><b>Перший антифон</b> </i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b> </i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон.</b></i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p>Тропар мученикам, <i>глас</i> 7: Показавши всьому світу силу свого духа,* тринадцять мучеників наших славних,* ви зросили землю нашу своєю кров’ю,* прийнявши страждання ці добровільно,* і отримали за це вінки небесні,* тож моліть Христа Цар’я,* щоб подав нам велику милість.</p>
<p>Слава<i>: Кондак</i> мученикам<i>, глас 3:</i> Земне життя ви за ніщо мали,* погордили славою цього світу,* апостолами католицької віри сталися,* тепер же стоїте перед Царем слави,* отож моліть Його, щоб зберіг Україну нашу,* нарід, що вас неустанно прославляє.</p>
<p><i>І нині: Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 1:</i> Будь, Господи, милість Твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1). </i></p>
<p><i>Прокімен мучекикам, глас 4:</i> До святих, що на землі,* до шляхетних—уся моя любов до них. <i>(Пс. 16).</i></p>
<p>__________</p>
<p><i>Апостол: 1 Пт. 60 зач.</i></p>
<p><b>Перше Послання Апостола Петра 3, 10-22.</b>
<p><i>10</i>.  Улюблені, хто хоче життя любити
<p>й бачити дні добрі,
<p>хай береже язик від лихого,
<p>уста від слів лукавих.
<p><i>11</i>. Хай ухиляється від зла й чинить добро,
<p>шукає миру й побивається за ним.
<p><i>12</i>. Бо очі Господні на праведних,
<p>і його вуха звернені до їхньої молитви,
<p>лице ж Господнє проти тих, що лихо діють.
<p><i>13</i>. Та й хто вам заподіє лихо, коли ви стали ревнителями добра? <i>14</i>.  Бо коли страждаєте за справедливість – ви щасливі! Погрози їхньої не бійтесь і не тривожтесь, <i>15</i>. але Господа, Христа святіте у ваших серцях, завжди готові дати відповідь кожному, хто у вас вимагає слова про вашу надію, однак, із скромністю та страхом, <i>16</i>. маючи добру совість, щоб саме тоді, коли вас обмовляють, були осоромлені ті, які роблять наклепи на вашу добру поведінку в Христі.
<p><i>17</i>. Ліпше бо, коли така вже воля Божа, страждати, чинячи добро, ніж зло чинити. <i>18</i>. Бо й Христос, щоб привести нас до Бога, один раз постраждав за гріхи наші: праведник – за неправедних, хоч був убитий тілом, але оживлений духом, <i>19</i>. в якому він пішов проповідувати і тим духам, що в темниці; <i>20</i>.  тим, що колись були неслухняні, яких Бог довготерпеливо чекав за часів Ноя, коли будувався ковчег, в якому мало, тобто вісім душ, урятувалися водою. <i>21</i>. Вас же тепер спасає прообраз цього, тобто хрищення, в якому позбуваєтеся не тілесної нечистоти, але отримуєте добру совість у Бога через воскресіння Ісуса Христа, <i>22</i>. який, зійшовши знову на небо, є по правиці Божій і якому підкорені ангели, власті й сили.
<p>__________</p>
<p><i>Алилуя, глас 5:</i> Милості Твої, Господи, повік оспівуватиму, сповіщу з роду в рід істину Твою устами моїми <i>(Пс. 88,2).</i></p>
<p><i>Стих:</i> Бо сказав Ти: Повік милість збудується, на небесах приготовиться істина Твоя <i>(Пс. 88,3).</i></p>
<p><i>Стих:</i> Візвали праведні і Господь вислухав їх,* і від усіх скорбот їхніх ізбавив їх.</p>
<p>__________</p>
<p><i>Євангеліє: Мр. 55 зач.</i></p>
<p><b>Євангеліє від Марка 12, 18-27.</b>
<p><i>18</i>. В той час прийшли до Ісуса садукеї, які кажуть, що немає воскресіння, і питають його, кажучи:
<p><i>19</i>.  Учителю, Мойсей написав нам, що коли в кого помре брат і зоставить жінку, а дітей не зоставить, то щоб брат його взяв жінку і дав потомство братові своєму. <i>20</i>. Сім братів було. Перший узяв жінку й помер, не лишивши потомства. <i>21</i>. Узяв її другий і помер, не лишивши потомства; так само й третій. <i>22</i>. Нікотрий із сімох не лишив потомства. А після всіх померла й жінка. <i>23</i>. При воскресінні, вони як воскреснуть, котрого з них вона буде жінкою? Бо семеро мали її за жінку.
<p><i>24</i>. Ісус сказав їм:
<p>– Чи не тому ви помиляється, що не знаєте ні Писання, ні Божої сили? <i>25</i>. Бо як воскреснуть із мертвих, ні женитимуться, ні виходитимуть заміж, але будуть як ангели на небі. <i>26</i>.  А про мертвих, що вони воскреснуть, хіба ви не читали в книзі Мойсея місця про кущ, як Бог сказав до нього: Я – Бог Авраама, Ісаака й Бог Якова, <i>27</i>. Він – Бог не мертвих, а живих. Тому ви вельми помиляєтеся.
<p>__________</p>
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11). </i>Радуйтеся праведні у Господі, правим належить похвала. Алилуя, <i>тричі</i>.</p>
<p>&nbsp;<hr />
<p><b>1 Пт 3, 10–22. «Хай ухиляється від зла і добро чинить»</b>
<p>У житті ми часто залежимо від різноманітних зовнішніх обставин. Часто бачимо, що не самі керуємо собою, а ті чи ті обставини впливають на нас. Наше поступування часто є детерміноване іншими людьми й обставинами. 
<p>Але Господь вказує, щоб, незалежно від обставин і поведінки інших людей, ми завжди уникали зла й чинили добро. Погодьмось, що ми часто себе виправдовуємо, якраз покликаючись на обставини, що не могли зробити щось добре. Однак кожні обставини без винятку залишають нам можливість вибору. 
<p><b>Тож не шукаймо виправдань, але в будь-яких обставинах нашого життя уникаймо зла і завжди чинімо добро! </b>
<p>&nbsp;
<p><b>Мр. 12, 18-27. «Він Бог не мертвих, а живих».</b>
<p>Кожен християнин старається молитися вранці та ввечері, ходити до храму Божого в неділі та свята, сповідатися, причащатися. Але разом з церковним життям, життям християнина, часто в нас є ще інше життя – наша робота, друзі та інше. Часто ці два способи життя зовсім інакші, можливо, навіть протилежні. Немовби для нас Бог є в храмі чи на особистій молитві, а десь-інде – у сім’ї, серед друзів, на роботі, в маршрутці – ми про Нього забуваємо. 
<p>Але, як каже Євангеліє: «Він Бог не мертвих, а живих». Коли ми віримо в Господа, то ця віра має оживати повсякчас, у будь-яких обставинах нашого життя ми мали б засвідчувати, показувати, виявляти своє християнство, мали б чинити все по-християнськи. Наше християнство мало б усюди й повсякчас плодоносити. 
<p>Тому спитаймо себе: чи для нас Бог є лише Бог у храмі й на особистій молитві? <b>Чи в кожну мить нашого життя про нас можуть сказати і по нас побачити, що ми християни і люди віри, для яких Бог завжди актуальний, важливий і живий? </b>
<p>&nbsp;<p><b>Владика Венедикт (Алексійчук)</b>