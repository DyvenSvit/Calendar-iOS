<p><i><b>Перший антифон</b> </i></p>
<p>Ісповімся Тобі, Господи, всім серцем моїм,* розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>На раді праведних і соньмі –* великі діла Господні, явлені в усіх волях Його <i>(Пс. 110,1-2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Ісповідування і велич – діло Його* і правда Його перебуває повік віку <i>(Пс. 110,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p>Молитвами Богородиці:</p>
<p><i><b>Другий антифон</b> </i></p>
<p>Блажен муж, що боїться Господа,* заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Сильне на землі буде сім’я його,* рід правих благословиться <i>(Пс. 111,2).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Слава і багатство в домі його* і правда його перебуває повік віку <i>(Пс. 111,3).</i></p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b> </i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що родився від Діви, співаємо Тобі: Алилуя.</p>
<p><i>Тропар празника, глас 4:</i> Різдво Твоє, Христе Боже наш, * засвітило світові світло розуміння: * в ньому бо ті, що звіздам служили, від звізди навчилися * поклонятися Тобі – Сонцю правди, * і пізнавати Тебе – Схід з висоти. * Господи, слава Тобі.</p>
<p><i>Тропар святих глас 2:</i> Благовістуй, Йосифе, чудеса Давидові, богоотцю. * Ти бачив Діву, що родила; * з пастирями славословив Ти, * з волхвами поклонився Ти, від ангела вістку прийнявши. * Моли Христа Бога спасти душі наші.</p>
<p>Слава: <i>Кондак святим, глас 3:</i> Днесь радости сповняється божественний Давид, * а Йосиф хвалу з Яковом приносить; * вінець бо прийнявши через споріднення з Христом, радуються, * і несказанно на землі родженого оспівують, і кличуть: * Щедрий, спасай тих, що Тебе почитають.</p>
<p>I нині: <i>Кондак Собору, глас 6:</i> Раніш зірниці від Отця без матері роджений * – на землі без отця днесь воплотився з Тебе. * Тим-то звізда благовістує волхвам, * ангели ж із пастирями оспівують несказанне різдво Твоє, Благодатная.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48).</i></p>
<p><i>Прокімен святим, глас 4:</i> Дивний Бог у святих Своїх, Бог Ізраїлів <i>(Пс. 67,36).</i></p>
<p>__________</p>
<p><i>Апостол: </i></p>
<p><i>Собору: Євр. 306 зач.</i><p><b>Послання Апостола Павла до Євреїв 2, 11–18.</b>
<p><i>11</i>. Браття, той, що освячує, і ті, що освячуються, всі від одного. Тому він не соромиться називати їх братами, коли каже:
<p><i>12</i>.  Я звіщу ім'я твоє моїм братам,
<p>хвалитиму тебе серед громади.
<p><i>13</i>.  І ще:
<p>Буду надіятись на нього.
<p>Та:
<p>Ось я і діти, що Бог мені дав.
<p><i>14</i>. А що діти були учасниками тіла й крови, і він також взяв участь у тому, щоб смертю знищити того, хто мав владу смерти, тобто диявола, <i>15</i>. і визволити тих, яких страх смерти все життя тримав у рабстві. <i>16</i>.  Аджеж не від ангелів прийняв він на себе, а від потомства Авраама. <i>17</i>. Тому він мусів бути в усьому подібний до братів, щоб стати милосердним та вірним первосвящеником у справах Божих на спокутування гріхів народу. <i>18</i>. Тому, отже, що він страждав і сам був випробуваний, він може помогти тим, що проходять через пробу.
<p><i>Свв.: Гал. 200 зач.</i><p><b>Послання Апостола Павла до Галатів 1, 11-19.</b>
<p><i>11</i>. Браття, сповіщаю вас, що Євангеліє, яке я вам проповідував, не від людей; <i>12</i>. бож я його не прийняв, ні навчився від людини, а через об'явлення Ісуса Христа.
<p><i>13</i>. Ви чули про мою поведінку колись у юдействі, про те, як я жорстоко гонив Божу Церкву та руйнував її. <i>14</i>. Я визначався серед багатьох ровесників з мого роду, бувши запеклим прихильником передань моїх предків. <i>15</i>. Та коли той, хто вибрав мене вже від утроби матері моєї і покликав своєю благодаттю, зволив <i>16</i>. об'явити в мені Сина свого, щоб я проповідував його між поганами, я негайно, ні з ким не радившись, <i>17</i>. не пішов у Єрусалим до тих, що були апостолами передо мною, але пішов в Арабію і потім знову вернувся в Дамаск.
<p><i>18</i>. Три роки після того пішов я у Єрусалим відвідати Кифу і пробув у нього п'ятнадцять день. <i>19</i>. Іншого ж з апостолів я не бачив, крім Якова, брата Господнього.
<p>__________</p>
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс. 131,8).</i></p>
<p><i>Стих:</i> Клявся Господь Давидові істиною і не відречеться її <i>(Пс. 131,11).</i></p>
<p><i>Стих:</i> Пом’яни, Господи, Давида і всю кротость його <i>(Пс. 131,1).</i></p>
<p><i>Стих:</i> Бо клявся він Господеві, обіцявся Богові Якова <i>(Пс. 131,2).</i></p>
<p>__________</p>
<p><i>Євангеліє: </i></p>
<p><i>Собору і свв., спільне: Мт. 4 зач.</i><p><b>Євангеліє від Матея 2, 13–23.</b>
<p><i>13</i>. Як відійшли мудреці, ангел Господній з'явився вві сні Йосифові й каже:
<p>– Устань, візьми дитятко і його матір, і втікай у Єгипет, і пробудь там, поки я тобі не скажу, бо Ірод розшукуватиме дитя, щоб його вбити.
<p><i>14</i>. Вставши Йосиф, узяв уночі дитятко та його матір і пішов у Єгипет, <i>15</i>.  де пробув до смерти Ірода, щоб збулося сказане Господом через пророка: з Єгипту я покликав мого сина.
<p><i>16</i>. Тоді Ірод, побачивши, що мудреці насміялись з нього, розлютився вельми й послав убити у Вифлеємі й по всій окрузі всіх дітей, що мали менше ніж два роки, згідно з часом, що пильно вивідав був від мудреців. <i>17</i>. Тоді збулось те, що сказав був пророк Єремія:
<p><i>18</i>.  В Рамі чути голос,
<p>плач і тяжке ридання :
<p>то Рахиль плаче за дітьми своїми
<p>й не хоче, щоб її втішити, бо їх немає.
<p><i>19</i>. Як же вмер Ірод, ангел Господній з'явився вві сні Йосифові в Єгипті <i>20</i>. і каже:
<p>– Встань, візьми дитятко та його матір і вернися в ізраїльську землю, бо вмерли ті, що чигали на життя дитятка.
<p><i>21</i>. Устав він, узяв дитятко та його матір і прийшов в ізраїльську землю, <i>22</i>. але почувши, що в Юдеї царює Архелай замість Ірода, батька свого, боявся іти туди. Попереджений же вві сні, він пішов у галилейські сторони <i>23</i>. і, прибувши туди, оселився в місті, що зветься Назарет, щоб збулося сказане пророками, що Назорей назветься.
<p>__________</p>
<p><i>Замість</i> Достойно, <i>приспів:</i> Величай, душе моя, чеснішу і славнішу від горних воїнств – Діву пречисту, Богородицю.</p>
<p><i>І ірмос, глас 1:</i> Любе то нам, бо безпечне від страху, вигідне мовчання; з любови же, Діво, прясти пісні, милозвучно складені, не легко є. Але, о, Мати, силу, як Ти зволиш, подай.</p>
<p><i>Причасний:</i> Ізбавління послав Господь людям Своїм <i>(Пс. 110,9).</i> Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
<p><b>Собор Пресвятої Богородиці</b>
<p>За християнською традицією, наступного дня після великого свята завжди святкуємо пам’ять осіб, причетних до цього свята. По Різдві Господа нашого Ісуса Христа ми вшановуємо Пресвяту Богородицю. Хто, як не вона, була найбільше причетна до народження нашого Спасителя? Якби в час Благовіщення Богородиця не сказала «так», то що було б із людством тепер? Це годі собі уявити й усвідомити. Як одне «так» Богородиці перемінило весь світ! Здавалося б, це таке незначне й коротке слово, проте наскільки важливе й вчасне.
<p>Так і в нашому житті – немає речей неважливих. У цьому світі важливе абсолютно все, усе глибоко пов’язане й випливає одне з одного. Наші вчинки, наші слова й навіть наші думки мають великий вплив на буття всесвіту. Кожен з нас або примножує добро в цьому світі, або примножує зло.
<p>Богородиця через свій вчинок – одне «так» – стала учасницею спасення всього людства. І так само через нас, здавалося б, простих людей, Бог хоче робити великі діла. <b>Пресвята Богородиця і всі святі є для нас як прикладом, так і доказом того, що Бог може робити великі речі через тих, хто довіряє Йому. </b>
<p>&nbsp;<p><b>Владика Венедикт (Алексійчук)</b>