<p><i><b>Перший антифон</b> </i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b> </i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон</b>.</i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p><i>Тропар Предтечі, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p><i>Слава: Кондак Предтечі, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 4:</i> Благословен, хто йде в ім’я Господнє; Бог – Господь і явився нам <i>(Пс. 117,26-27).</i></p>
<p><i>Стих:</i> Сповідуйтеся Господеві, бо він благий, бо на віки милість Його <i>(Пс. 117,1).</i></p>
<p>__________</p>
<p><i>Апостол: </i></p>
<p><i>Суботи: Еф. 233 зач.</i><p><b>Послання Апостола Павла до Ефесян 6, 10-17.</b>
<p><i>10</i>. Браття, кріпіться в Господі та в могутності його сили. <i>11</i>. Одягніться в повну зброю Божу, щоб могли дати відсіч хитрощам диявола. <i>12</i>. Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в небесних просторах. <i>13</i>. Тому візьміть зброю Божу, щоб за лихої години ви могли протистати і, перемігши все, міцно стояти. <i>14</i>.  Стійте, отже, підперезавши правдою бедра ваші, вдягнувшись у броню справедливости <i>15</i>.  і взувши ноги в готовість, щоб проповідувати євангеліє миру. <i>16</i>. Над усе візьміть щит віри, яким зможете згасити всі вогненні стріли лукавого. <i>17</i>.  Візьміть також шолом спасіння і меч духовний, тобто слово Боже.
<p><i>Предтечі: Ді. 42 зач.</i><p><b>Діяння Апостолів 19, 1-8.</b>
<p><i>1</i>. В тих днях, як Аполлос був у Коринті, Павло, пройшовши через горішні околиці, прибув у Ефес і, найшовши там деяких учнів, <i>2</i>. спитав їх:
<p>– Чи отримали ви Святого Духа, коли увірували?
<p>Ті йому відповіли:
<p>– Ми й не чули, що є Святий Дух.
<p><i>3</i>. І він спитав:
<p>– Яким хрищенням ви христились?
<p>Ті відповіли:
<p>– Хрищенням Івана.
<p><i>4</i>. Тоді Павло промовив:
<p>– Іван христив хрищенням покаяння, кажучи людям, щоб вірували в того, що по ньому прийде, тобто в Ісуса.
<p><i>5</i>. Почувши це, вони христились в ім'я Господа Ісуса. <i>6</i>. Як Павло поклав на них руки, Дух Святий зійшов на них, і вони почали говорити мовами і пророкувати. <i>7</i>. Було ж їх усього яких дванадцять чоловіків.
<p><i>8</i>. Увійшовши у синагогу, три місяці там промовляв відважно, змагаючися й переконуючи про царство Боже.
<p>__________</p>
<p><i>Алилуя, глас 4:</i> Принесіть Господеві, сини Божі, принесіть Господеві молодих баранців <i>(Пс. 28,1).</i></p>
<p><i>Стих:</i> Глас Господній над водами, Бог слави загремів, Господь над водами великими <i>(Пс. 28,3).</i></p>
<p>__________</p>
<p><i>Євангеліє: </i></p>
<p><i>Суботи: Мт. 7 зач.</i><p><b>Євангеліє від Матея 4, 1-11.</b>
<p><i>1</i>. В той час Дух повів Ісуса в пустиню, щоб диявол спокушав його. <i>2</i>. Він постив сорок день і сорок ночей і нарешті зголоднів. <i>3</i>. Тоді підійшов до нього спокусник і сказав:
<p>– Коли ти Син Божий, вели, щоб це каміння стало хлібом.
<p><i>4</i>.  Він відповів:
<p>– Написано: чоловік житиме не самим хлібом, а кожним словом, що виходить з уст Божих.
<p><i>5</i>. Тоді диявол бере його у святе місто, ставить на наріжник храму <i>6</i>.  і каже:
<p>– Коли ти Син Божий, кинься додолу, написано бо: він ангелам своїм велітиме про тебе, і вони візьмуть тебе на руки, щоб ти ногою не спіткнувсь об камінь.
<p><i>7</i>.  Ісус сказав до нього:
<p>– Написано також: не будеш спокушати Господа Бога твого.
<p><i>8</i>. Знову бере його диявол на височенну гору й показує йому всі царства світу і їхню славу, <i>9</i>. кажучи:
<p>– Оце все дам тобі, як упадеш ниць і поклонишся мені. <i>10</i>.  Тоді Ісус сказав до нього:
<p>– Геть, сатано! Написано бо: Господу, Богу твоєму, поклонишся і йому єдиному будеш служити. <i>11</i>. Лишив тоді його диявол. І ось ангели приступили й почали йому служити.
<p><i>Предтечі: Йо. 3 зач.</i><p><b>Євангеліє від Йоана 1, 29-34.</b>
<p><i>29</i>. В той час бачить Іван Ісуса, що йде до нього, і каже:
<p>– Ось Агнець Божий, який бере геть гріх світу. 
<p><i>30</i>. Це той, про якого казав я: за мною йде муж, сущий передо мною, бо він був раніш за мене. <i>31</i>. Я його не знав. Та я на те прийшов, христячи водою, щоб він був об'явлений Ізраїлеві.
<p><i>32</i>. І тоді Іван свідчив, кажучи:
<p>– Я Духа бачив, що, мов голуб, сходив з неба й почив на ньому. <i>33</i>. Я його не знав, але той, хто послав мене христити водою, сказав мені: над ким побачиш Духа, який сходить і над ним почиває, той христить Духом Святим. <i>34</i>. І я бачив і зазвідчив, що він – Син Божий.
<p>__________</p>
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i> Алилуя, <i>тричі</i>.</p>
<p>&nbsp;<hr />
<p><b>Еф. 6, 10–17. «Кріпіться в Господі та в могутності Його сили»</b>
<p>Щодня ми опиняємось у ситуаціях, коли для нас наша обмеженість стає нам очевидною і явною. Ми є свідками своїх падінь, своїх невдалих рішень, бачимо наскільки ми не спроможні дати собі раду з простими життєвими завданнями.
<p>Часто така безвихідь пригноблює нас, ми розчаровуємось й опускаємо руки. Апостол Павло каже нам, щоб ми в таких ситуаціях кріпились у Господі та в Його могутності. Кожного Бог провадить своїми шляхами. У когось дорога, на перший погляд, проста і рівна, а в когось – вибоїста. Хтось може зберегти цю благодать хрещення через ціле своє життя, а хтось, як розбійник на хресті, останньої миті покаятись. 
<p>Ми не знаємо, чому Бог допускає саме це, а не інакше в нашому житті, однак знаємо точно – ніщо з того, що відбувається, не відбувається даремно, все має Божу логіку, яка нам деколи стає зрозуміла лише пізніше. <b>Тому будьмо витривалі в Господі, а Його план на наше життя є лише один, щоб нас привести до Небесного Царства!</b>
<p>&nbsp;
<p><b>Ді. 19, 1–8. «Увійшовши у синагогу, три місяці там промовляв відважно, бесідуючи і переконуючи про Царство Боже»</b>
<p>Коли ми читаємо Діяння апостолів чи Послання, інколи нам здається, що від апостольських проповідей люди дуже легко навертались. Однак і тоді по-різному бувало. Деякі люди з першого слова приходили до Бога, легко приймали Господню науку, інші були твердосердими, закоріненими у своїх переконаннях. 
<p>Чуємо, як апостол Павло мусів змагатися і переконувати про Царство Боже. Це для нас дуже важливий приклад. У нашому житті також не легко проповідувати. Іноді ми можемо сказати комусь про Бога і хтось одразу змінить своє життя і вчинки. Але переважно треба людям повторювати, говорити знов і знов, ще і ще звертати на це увагу. Так само й апостоли докладали зусилля, старань і труду, щоб отримати результат. <b>І ми, коли будемо трудитись, докладати зусиль і старань, результат неминуче не забариться. </b>
<p>&nbsp;<p><b>Владика Венедикт (Алексійчук)</b>