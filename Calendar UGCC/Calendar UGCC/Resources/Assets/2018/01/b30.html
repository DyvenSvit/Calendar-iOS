<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Ревнителя Іллю наслідуючи звичаями, * за Хрестителем ідучи правими стежками, отче Антоніє, * Ти був жителем пустині * і вселенну утвердив Ти молитвами твоїми. * Тому моли Христа Бога, * щоб спаслися душі наші.</p>
<p>Слава: <i>Кондак, глас 2:</i> Житейську метушню відкинувши, тихо життя скінчив єси, * наслідуючи Хрестителя всяким способом, преподобний, * отож з ним почитаємо Тебе, начальнику отців Антоніє.</p>
<p>I нині: <i>Богородичний, глас 2:</i> В молитвах невсипущу Богородицю * і в заступництвах незамінне уповання * гріб і умертвіння не втримали. * Бо як Матір Життя до життя переставив Той, * Хто вселився в утробу приснодівственну.</p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6).</i></p>
<p><i>Стих:</i> Що віддам Господеві за все, що Він воздав мені? <i>(Пс. 115,3).</i></p>
<p>__________</p>
<p><i>Апостол: </i></p>
<p><i>Ряд.: 2 Пт. 67 зач.</i><p><b>Друге Послання Апостола Петра 2, 9-22.</b>
<p><i>9</i>. Улюблені, Господь знає, як визволяти побожних від спокуси, неправедних же, призначених для кари, тримати на день суду, <i>10</i>. особливо тих, які лише шукають брудних похотей тіла і зневажають Господа.
<p>Зухвалі та нахабні, вони не бояться кидати наклепи на величчя, <i>11</i>. тоді як ангели, хоч силою й міццю більші, не виносять зневажливого суду на них перед Господом. <i>12</i>. Вони, мов нерозумна тварина, що з природи на те й родиться, щоб її ловили й нищили; вони зневажають те, чого не розуміють, будуть знищені своїм же знищенням <i>13</i>. і зазнають кари як відплати за їх несправедливість. Вони розкоші дня за щастя вважають; брудні й мерзенні, вони бавляться, обманюючи вас, навіть коли бенкетують з вами. <i>14</i>. Очі в них повні перелюбу, і вони грішать безнастанно; вони приваблюють нестійкі душі; серце в них до зажерливости вправне, в тих дітей прокляття. <i>15</i>. Вони, покинувши дорогу просту, заблудили, ідуть слідом за Валаамом, сином Беора, що милувався платнею неправедною, <i>16</i>. і одержав докір за свій переступ: ослиця, німа, під'яремна, заговорила людським голосом і спинила безум пророка.
<p><i>17</i>. Вони – джерела безводні, хмари, якими гонить хуртовина; для них стоїть готовий чорний морок. <i>18</i>. Вони верзуть пусті нісенітниці, розбещеними похотями тіла знову приваблюють людей, які ледве що втекли від тих, які проводять життя у блуді. <i>19</i>. Вони обіцяють їм волю, самі раби зіпсуття; бо кожен стає рабом того, хто його переміг. <i>20</i>. Бо коли ті, що, пізнавши Господа й Спаса нашого Ісуса Христа, втекли від погані світу і, знов обплутані нею, їй улягають, останнє їхнє гірше, ніж перше. <i>21</i>. Ліпше було їм дороги справедливости не знати, ніж, пізнавши, відвернутися від переданої їм святої заповіді. <i>22</i>.  З ними сталось те, про що приповідка влучно каже: пес вернувся до своєї блювотини або: свиня, вимита, валяється у багні.
<p><i>Прп.: Євр. 335 зач.</i><p><b>Послання Апостола Павла до Євреїв 13, 17-21.</b>
<p><i>17</i>. Браття, слухайтесь ваших наставників і коріться, бо вони пильнують душ ваших і мають з цього звіт дати, щоб вони це робили з радістю, а не зідхаючи, бо це для вас некорисно.
<p><i>18</i>. Моліться за нас, бо ми певні, що маємо добру совість, бажаючи у всьому поводитись добре; <i>19</i>. тим більше ж прошу вас це робити, щоб якнайскорше я міг до вас вернутись.
<p><i>20</i>. Бог миру, що возвів із мертвих того, хто кров'ю вічного завіту став великим Пастирем овець, Господа нашого Ісуса, <i>21</i>. нехай зробить вас здібними виконувати його волю добрими ділами, діючи у вас те, що йому любе через Ісуса Христа, якому слава по віки вічні. Амінь.
<p>__________</p>
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p><i>Стих:</i> Сильне на землі буде сім’я його <i>(Пс. 111,2).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 60 зач.</i><p><b>Євангеліє від Марка 13, 14-23.</b>
<p><i>14</i>. Сказав Господь своїм учням: Коли побачите мерзоту запустіння, що настане там, де їй не слід бути, – хто читає, хай розуміє! – тоді ті, що в Юдеї, нехай утікають у гори; <i>15</i>. хто на покрівлі, нехай униз не сходить і не входить до хати, щоб узяти що із неї; <i>16</i>. а хто у полі, нехай не вертається назад узяти одежу. <i>17</i>. Горе вагітним і тим, що годуватимуть грудьми у той час. <i>18</i>. Моліться, щоб це не сталося зимою. <i>19</i>.  Бо дні ті будуть таким лихом, якого не було від початку світу, який Бог сотворив, аж понині, і ніколи більше не буде. <i>20</i>. І якби Господь не вкоротив тих днів, ніхто б не врятувався; але заради вибраних, яких вибрав, він укоротить ті дні.
<p><i>21</i>. І коли вам тоді хто скаже: ось тут Христос! Глянь, он там він! – Не вірте. <i>22</i>. Постануть бо неправдиві месії та лжепророки й чинитимуть знаки та чуда, щоб, як можна, одурити вибраних. <i>23</i>. Ви ж уважайте. Я сказав вам усе наперед.
<p><i>Прп.: Лк. 24 зач.</i><p><b>Євангеліє від Луки 6, 17-23.</b>
<p><i>17</i>. В той час став Ісус на рівнім місці; була там велика сила його учнів і людей вельми багато з Юдеї та з Єрусалиму, і з побережжя Тиру та Сидону. <i>18</i>. Вони прийшли слухати його й оздоровитись від своїх недуг; і всі ті, що їх мучили нечисті духи, теж оздоровлялись. <i>19</i>. Увесь народ намагався його торкнутися, бо сила виходила з нього й усіх оздоровляла.
<p><i>20</i>. Тоді він, звівши на своїх учнів очі, почав казати: 
<p>Блаженні вбогі,
<p>бо ваше царство Боже.
<p><i>21</i>. Блаженні голодні нині, 
<p>бо ви насититеся.
<p>Блаженні, що плачете нині,
<p>бо будете сміятись.
<p><i>22</i>. Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть як безчесне ваше ім'я Сина чоловічого ради. <i>23</i>. Радійте того дня й веселіться, бо ваша нагорода велика на небі.
<p>Так само бо батьки їхні поводилися з пророками.
<p>__________</p>
<p><i>Причасний празника. I святому:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>2 Пт. 2, 9–22. «Господь знає, як визволяти побожних від спокуси»</b>
<p>Скільки разів в житті ми знеохочувались й опускали руки, були певні, що не здатні щось уже змінити в собі чи навколо себе. У таких випадках дуже важливо дивитись на приклад святих, які проходили через усі випробування, труднощі та спокуси, проходили до кінця, бо довіряли Богові. 
<p>Саме довіра до Бога – це те, чого ми можемо навчитись у святих. І так само ми за їхнім прикладом маємо вчитись усе більше довіряти Богові. Тоді Він знаходить спосіб, як нас вивести з тих чи інших випробувань чи спокус, та допомогти нам їх подолати. Тому як би не згущувалися хмари в нашому житті, не погіршувались обставини, пам’ятаймо, що Господь повсякчас із нами. І для Нього немає неможливих речей. 
<p><b>Як сам Господь наш Ісус Христос пройшов через випробування, як Він також дав усім своїм святим силу пройти через це, так і кожному з нас дасть силу, коли ми будемо уповати на Нього!</b>
<p>&nbsp;
<p><b>Мр. 13, 14-23. «Постануть бо месії неправдиві та пророки ложні й чинитимуть знаки та чуда».</b>
<p>Ще тоді, коли Мойсей мав вивести вибраний народ з єгипетської неволі, не тільки він, а й інші люди, які не служили Богові, могли творити чуда. Не лише Мойсей силою Божою, але й єгипетські чарівники могли вслід за ним перетворити свої палиці на змій. І той, хто не був вкорінений у вірі в Бога, звичайно, міг засумніватися: як Мойсей може бути Божим посланцем, якщо слуги фараона роблять те саме. 
<p>Але однакові зовні чуда відрізняються своєю метою та результатом. Плодом чуда, яке походить від Бога, – завжди наближення людини до Нього, зміна на краще життя конкретної особи, вдосконалення в чеснотах. 
<p><b>Все, що ми тут, на землі, робимо, не має жодної цінності, якщо не наближає нас до Бога, не веде до вічного спасення, не дає надії на зустріч з Творцем.</b>
<p>&nbsp;<p><b>Владика Венедикт (Алексійчук)</b>