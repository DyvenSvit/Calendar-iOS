<p><b><i>Перший антифон </i></b></p>
<p><i>Стих 1:</i> Ісповімся Тобі, Господи, всім серцем моїм, * розповім про всі чуда Твої <i>(Пс. 9,2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 2:</i> На раді праведних і соньмі – * великі діла Господні, явлені в усіх волях Його <i>(Пс. 110,1-2).</i></p>
<p><i>Приспів:</i> Молитвами Богородиці, * Спасе, спаси нас.</p>
<p><i>Стих 3:</i> Ісповідування і велич – діло Його * і правда Його перебуває повік віку <i>(Пс. 110,3).</i></p>
<p><i>Приспів:</i> Молитвами Богородиці, * Спасе, спаси нас.</p>
<p>Слава Отцю, і Сину, і Святому Духові, * і нині, і повсякчас, і на віки віків. <b>Амінь</b>.</p>
<p><i>Приспів:</i> Молитвами Богородиці, * Спасе, спаси нас.</p>
<p><b><i>Перший антифон </i></b></p>
<p><i>Стих 1:</i> Блажен муж, що боїться Господа, * заповіді Його дуже любі Йому <i>(Пс. 111,1).</i></p>
<p><i>Приспів:</i> Спаси нас, Сину Божий, * що родився від Діви, співаємо Тобі: Алилуя.</p>
<p><i>Стих 2:</i> Сильне на землі буде сім’я його, * рід правих благословиться <i>(Пс. 111,2).</i></p>
<p><i>Приспів:</i> Спаси нас, Сину Божий, * що родився від Діви, співаємо Тобі: Алилуя.</p>
<p><i>Стих 3:</i> Слава і багатство в домі його * і правда його перебуває повік віку <i>(Пс. 111,3).</i></p>
<p><i>Приспів:</i> Спаси нас, Сину Божий, * що родився від Діви, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій Антифон</i></b></p>
<p><i>Стих 1:</i> Сказав Господь Господеві моєму: * Сиди праворуч Мене, поки не покладу ворогів Твоїх підніжжям ніг Твоїх <i>(Пс. 109,1).</i></p>
<p><i>Тропар, глас 4:</i> Різдво Твоє, Христе Боже наш, * засвітило світові світло розуміння: * в ньому бо ті, що звіздам служили, від звізди навчилися * поклонятися Тобі – Сонцю правди, * і пізнавати Тебе – Схід з висоти. * Господи, слава Тобі.</p>
<p><i>Стих 2: </i>Жезл сили пошле Тобі Господь від Сіону * і володій посеред ворогів Твоїх <i>(Пс. 109,2).</i></p>
<p><i>Тропар:</i> Різдво Твоє:</p>
<p><i>Стих 3:</i> З Тобою начало в день сили Твоєї, * у світлостях святих Твоїх <i>(Пс. 109,3).</i></p>
<p><i>Тропар:</i> Різдво Твоє: </p>
<p><i>Вхідне: </i>Із утроби перед зірницею родив Я Тебе – клявся Господь і не розкаявся: * Ти єрей повік за чином Мелхіседека <i>(Пс. 109,3-4).</i></p>
<p><i>Тропар:</i> Різдво Твоє, Христе Боже наш, * засвітило світові світло розуміння: * в ньому бо ті, що звіздам служили, від звізди навчилися * поклонятися Тобі – Сонцю правди, * і пізнавати Тебе – Схід з висоти. * Господи, слава Тобі.</p>
<p>Слава, і нині: <i>Кондак, глас 3</i>: Діва днесь преістотного родить * і земля вертеп неприступному приносить. * Ангели з пастирями славословлять, * а волхви зо звіздою подорожують, * бо ради нас родилося дитя мале – превічний Бог.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> Вся земля нехай поклониться Тобі і співає Тобі, нехай же співає імені Твоєму, Всевишній <i>(Пс. 65,4).</i></p>
<p><i>Стих:</i> Воскликніте Господеві, вся земля, співайте ж імені Його, віддайте славу хвалі Його <i>(Пс. 65,2).</i></p>
<p>__________</p>
<p><i>Апостол: Гал. 209 зач.</i></p>
<p><b>Послання Апостола Павла до Галатів 4, 4–7.</b>
<p><i>4</i>. Браття, коли сповнився час, Бог послав свого Сина, що народився від жінки, народився під законом, <i>5</i>. щоб викупити тих, які під законом, щоб ми прийняли усиновлення. <i>6</i>. А що ви сини, Бог послав у ваші серця Духа Сина свого, який взиває: Авва – Отче! <i>7</i>. Тому ти вже не раб, а син; і коли син, наслідник з Божої ласки.
<p>__________</p>
<p><i>Алилуя, глас 1: </i>Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p><i>Стих:</i> День дневі передає слово і ніч ночі об’являє розуміння <i>(Пс. 18,3).</i></p>
<p>__________</p>
<p><i>Євангеліє: Мт. 3 зач.</i></p>
<p><b>Євангеліє від Матея 2, 1–12.</b>
<p><i>1</i>. Коли Ісус народився у Вифлеємі Юдейськім за днів Ірода царя, мудреці прийшли в Єрусалим зі сходу і <i>2</i>. спитали:
<p>– Де цар юдейський, що народився? Бо ми бачили його зорю на сході і прийшли поклонитись йому.
<p><i>3</i>. Почувши це цар Ірод, стривожився, і ввесь Єрусалим з ним. <i>4</i>. Зібравши всіх первосвящеників та книжників народних, він випитував у них, де Христос має народитись. <i>5</i>. Вони йому сказали:
<p>– У Вифлеємі Юдейськім, бо так написано пророком:
<p><i>6</i>.  І ти, Вифлеєме, земле Юди,
<p>нічим не менший між містами Юди,
<p>бо з тебе вийде вождь,
<p>що буде пасти мій народ, Ізраїля.
<p><i>7</i>. Тоді Ірод покликавши тайкома мудреців, випитав у них пильно про час, коли з'явилась зоря, <i>8</i>. і відіслав їх у Вифлеєм, кажучи:
<p>– Ідіть та розпитайтесь пильно про дитя, і коли найдете, сповістіть мені, щоб і я пішов йому вклонитись.
<p><i>9</i>. Вислухали вони царя і пустилися в дорогу. І ось зоря, що бачили на сході, ішла перед ними, аж поки не прийшла й не стала зверху, де було дитятко. <i>10</i>. Побачивши зорю, вони зраділи радістю вельми великою. <i>11</i>. Увійшли до хати й побачили дитятко з Марією, матір'ю його, і, впавши ниць, поклонились йому; потім відкрили свої скарби й піднесли йому дари: золото, ладан і миро. <i>12</i>. І, попереджені вві сні не завертати до Ірода, пустились іншою дорогою у край свій.
<p>__________</p>
<p><i>Замість </i>Достойно, <i>приспів:</i> Величай, душе моя, у вертепі народженого царя – Христа.</p>
<p><i>І ірмос, глас 1:</i> Таїнство чудне бачу і преславне: небо – вертеп, престол херувимський – Діву, ясла – вмістилище, в яких возліг невмістимий Христос Бог. Його оспівуючи величаємо.</p>
<p><i>Причасний:</i> Ізбавління послав Господь людям своїм <i>(Пс. 110,9).</i> Алилуя, <i>тричі</i>.</p>
<p>&nbsp;<hr />
<p><b>Різдво Христове</b>
<p>Дві тисячі років тому відбулася подія, яка радикально змінила шлях людства. Я твердо переконаний в тому, що ми як людство ще дотепер до кінця не усвідомили, що сталося. Кожна людина, як сьогодні, так і колись, завжди шукала й шукає Бога. В особі Ісуса Христа Бог сам приходить до людини, Бог є з людиною, Бог приходить як людина. Тому нам, християнам, дуже важливо бути свідомими й розуміти, який великий дар ми маємо. Жодна релігія не може похвалитися тим, що Бог прийшов до свого народу.
<p>А християнство – це навіть не релігія, бо в релігії людина шукає Бога. У християнстві Бог сам приходить до людини. Маємо задуматися над цією великою тайною, яка вже дві тисячі років є незбагненною для людського розуму: як Бог стає людиною? Тому в цей Різдвяний день маємо спитати себе: <b>Христос народився, Христос воплотився – а що це означає для мене?</b>
<p>&nbsp;<p><b>Владика Венедикт (Алексійчук)</b>