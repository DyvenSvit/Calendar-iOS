<p><i><b>Перший антифон</b> </i></p>
<p>Во ісході Ізраїлевім із Єгипту,* дому Якова із людей варварів <i>(Пс. 113,1).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Стала Юдея святиня його,* Ізраїль – володіння Його <i>(Пс. 113,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Море виділо і побігло,* Йордан повернувся назад <i>(Пс. 113,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Що з тобою, море, що Ти побігло,* і з тобою, Йордане, що Ти повернувся назад? <i>(Пс. 113,5).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. </p>
<p><i>Приспів:</i> Молитвами Богородиці,* Спасе, спаси нас.</p>
<p><i><b>Другий антифон</b> </i></p>
<p>Возлюбив я, бо вислухав Господь* голос моління мого <i>(Пс. 114,1).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо прихилив вухо Своє до мене* і у дні мої призову <i>(Пс. 114,2).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Обняли мене болісті смерти,* біди адові зустріли мене <i>(Пс. 114,3).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Милостивий Господь і праведний* і Бог наш милує <i>(Пс. 114,4).</i></p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><i><b>Третій антифон.</b></i></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що хрестився в Йордані від Йоана, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що хрестився в Йордані від Йоана, співаємо Тобі: Алилуя</p>
<p><i>Тропар, глас 1:</i> Коли в Йордані хрестився Ти, Господи,* Троїчне явилося поклоніння:* бо Родителя голос свідчив Тобі,* возлюбленим Сином Тебе називаючи;* і Дух у виді голубинім засвідчив твердість слова.* Явився Ти, Христе Боже,* і світ просвітив, слава Тобі.</p>
<p><i>Тропар, глас 8:</i> Потоками сліз твоїх Ти неродючу пустиню управив, * і з глибини зітханнями Ти в трудах приніс стократні плоди, * і був Ти світильником вселенної, сіяючи чудесами, Теодосіє, отче наш. * Моли Христа Бога, щоб спаслися душі наші.</p>
<p>Слава: <i>Кондак святому, глас 8:</i> Насаджений у дворах Господа твого, * зацвів Ти красно преподобними твоїми чеснотами * і умножив Ти дітей Твоїх у пустині, * напоюваних струями твоїх сліз, * стадоначальнику Божий божественних дворів. * Тому зовемо Тобі: * Радуйся, отче Теодосіє.</p>
<p>Інині: <i>Кондак, глас 4:</i> Явився єси днесь вселенній* і світло Твоє, Господи, знаменувалося на нас,* що зі зрозумінням оспівуємо Тебе:* Прийшов єси і явився єси – Світло неприступне.</p>
<p><i>Прокімен, глас 4:</i> Благословен, хто йде в ім’я Господнє; Бог – Господь і явився нам <i>(Пс. 117,26-27).</i></p>
<p><i>Стих:</i> Сповідуйтеся Господеві, бо він благий, бо на віки милість Його <i>(Пс. 117,1).</i></p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6)</i></p>
<p>__________</p>
<p><i>Апостол: </i></p>
<p><i>Ряд.: 1 Пт. 61 зач.</i><p><b>Перше Послання Апостола Петра 4, 1-11.</b>
<p><i>1</i>. Улюблені, тому що Христoс страждав тілом, ви теж озбройтеся тією самою думкою, тобто: хто страждав тілом, той перестав грішити, <i>2</i>. щоб решту часу жити в тілі не за людськими похотями, але за волею Божою. <i>3</i>. Бо доволі часу пішло на те, що ви виконували волю поган, що запродають себе розпусті, пристрастям, пияцтву, гульні, пиятикам та мерзенній службі бовванам. <i>4</i>. Тому вони дивуються, що ви не рветеся разом із ними до того самого багна розпусти, і хулять. <i>5</i>.  Але за це вони дадуть відповідь тому, хто готов судити живих і мертвих. <i>6</i>. На те бо й мертвим проповідувано благовість, щоб, суджені за людською волею в тілі, вони жили у Бозі духом.
<p><i>7</i>. Кінець усьому близько. Будьте мудрі і тверезі, чувайте в молитвах. <i>8</i>. Насамперед майте велику любов один до одного, бо любов покриває силу гріхів. <i>9</i>. Будьте гостинні один до одного, без нарікання. <i>10</i>. Служіть один одному, кожен тим даром, що прийняв, як добрі домоуправителі різноманітної Божої благодаті. <i>11</i>. Коли хто говорить, то наче б говорив Божими словами; коли хто служить, то як би натхненний Божою силою, щоб у всьому прославлявся Бог через Ісуса Христа, якому слава й сила по вічні віки. Амінь.
<p><i>Прп.: 2 Кор. 176 зач.</i><p><b>Друге Послання Апостола Павла до Корінтян 4, 6-15.</b>
<p><i>6</i>.  Браття, Бог, який сказав: нехай із темряви світло засяє, освітлив серця наші, щоб у них сяяло знання Божої слави, що на лиці Ісуса Христа.
<p><i>7</i>. Ми маємо цей скарб у глиняних посудинах, щоб було видно, що велич сили є від Бога, а не від нас. <i>8</i>. Нас тиснуть звідусіль, але ми не пригноблені; ми в труднощах, та ми не втрачаємо надії; <i>9</i>. нас гонять, та ми не покинуті; ми повалені, та не погублені. <i>10</i>. Увесь час носимо в тілі смерть Ісуса, щоб і життя Ісуса в нашім житті було явним. <i>11</i>. Нас бо ввесь час живими віддають на смерть задля Ісуса, щоб і життя Ісуса було явним у нашім смертнім тілі. <i>12</i>. І так смерть діє в нас, а життя у вас. <i>13</i>.  Та маючи той самий дух віри, про який написано: Я вірував, тому й говорив, і ми віруємо, тому й говоримо; <i>14</i>. бо знаємо, що той, хто воскресив Господа Ісуса, воскресить і нас з Ісусом і поставить з вами побіч себе. <i>15</i>. Бо все це ради вас, щоб благодать, множачись через багатьох збагатила дяку на славу Божу.
<p>__________</p>
<p><i>Алилуя, глас 4:</i> Принесіть Господеві, сини Божі, принесіть Господеві молодих баранців <i>(Пс. 28,1).</i></p>
<p><i>Стих:</i> Глас Господній над водами, Бог слави загремів, Господь над водами великими <i>(Пс. 28,3).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 56 зач.</i><p><b>Євангеліє від Марка 12, 28-37.</b>
<p><i>28</i>. Того часу один з книжників, що чув, як садукеї сперечалися з Ісусом, побачивши, підійшов і спитав його:
<p>– Яка перша з усіх заповідей?
<p><i>29</i>.  Ісус відповів:
<p>– Перша: слухай, Ізраїлю, Господь, Бог наш – Господь єдиний, <i>30</i>. і будеш любити Господа, Бога твого, всім серцем твоїм, усією душею твоєю, всією думкою твоєю й всією силою твоєю. <i>31</i>.  А друга: будеш любити ближнього твого, як себе самого. Іншої, більшої від цих, заповіді немає.
<p><i>32</i>. І сказав йому книжник:
<p>– Добре, учителю: ти сказав по правді, що Він – єдиний, і що немає іншого, крім нього. <i>33</i>.  І що любити його усім серцем, усім розумом та силою всією і любити ближнього, як себе самого – це більш, ніж усі всепалення та жертви.
<p><i>34</i>. Ісус, побачивши, що той відповів розумно, сказав до нього:
<p>– Ти недалеко від царства Божого.
<p>І ніхто не смів більше його питати.
<p><i>35</i>. Заговорив тоді Ісус і казав, навчаючи у храмі:
<p>– Як то воно книжники кажуть, що Христос – син Давидів? <i>36</i>.  Аджеж Давид сам промовив був Святим Духом:
<p>Сказав Господь Господеві моєму: 
<p>сиди праворуч мене,
<p>доки не покладу ворогів твоїх підніжком тобі під ноги.
<p><i>37</i>. Сам Давид зве його Господом; як же тоді він – його син?
<p>І багато людей слухали його радо.
<p><i>Прп.: Мт. 43 зач.</i><p><b>Євангеліє від Матея 11, 27-30.</b>
<p>Сказав Господь своїм учням:
<p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.
<p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.
<p>__________</p>
<p><i>Замість </i>Достойно, <i>приспів:</i> Величай, душе моя, царя – Христа, що хрестився в Йордані.</p>
<p><i>І ірмос, глас 2:</i> Не зуміє ніякий язик достойно благохвалити, тривожиться й ум, і то надсвітній, коли оспівує Тебе, Богородице; одначе Ти, благая, прийми віру, бо любов нашу божественну знаєш, бо Ти є християн заступниця, Тебе величаємо.</p>
<p><i>Причасний:</i> Явилася благодать Божа спасительна всім людям <i>(Тт. 2,11).</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Пт. 4, 1–11. «Насамперед майте велику любов один до одного»</b>
<p>У своїх стосунках до інших бачимо, як часто ми нарікаємо, що нам приділяють мало уваги, часу, що до нас нікому не має справи, що ми самотні, що нас залишили. Іншими словами, просто скаржимось, що нас не люблять. 
<p>У Євангелії ми ніде не натрапимо на те, що християни мають вимагати від когось любові. Навпаки, Господь каже, щоб ми найперше любили інших. Тоді діятиме ефект бумеранга: коли обдаровуватимемо інших любов’ю, вони в цій любові розцвітатимуть і так само даруватимуть свою любов нам. 
<p><b>Спробуймо дати іншим те, чого прагнемо самі.</b> А даючи любов, ніколи не помилимось. Любов – це те, чого прагнуть усі люди! 
<p>&nbsp;
<p><b>Мр. 12, 28-37. «Будеш любити ближнього твого, як себе самого».</b>
<p>У християнському житті ми часто звертаємо увагу на любов до ближнього, говоримо про те, що кожну людину нам посилає Бог, що кожну людину маємо обдаровувати любов’ю, що кожну людину маємо зустрічати, немовби самого Бога… І це правда. Так мало б бути в нашому житті. Але в цьому Євангелії Господь каже нам дуже важливу істину: можливість любити ближнього приходить тоді, коли людина навчиться любити саму себе. 
<p>Що означає любити себе? Це не ставити себе в центрі як когось особливого ¬– така поведінка радше свідчить про егоцентризм. Любити себе – значить, найперше, прийняти себе як дар Господній, тим, ким я є, зі всіма своїми талантами, зі своїми плюсами, мінусами, позитивами й негативами, вадами – це є я. Таким мене створив Господь. Коли навчимося бачити за своєю особою Бога, який дав нам буття, навчимося вміти приймати себе, то почнемо відкривати в собі ті чи інші риси, про які не замислювались і яких належно не сприймали. Тоді за тими рисами будемо відкривати Бога. І лише тоді зможемо любити іншу особу, розуміючи, що її теж створив Бог і в Його очах вона не менш цінна, ніж я. <b>І якщо я зумію прийняти себе таким, яким мене створив Господь, і побачити за своїм буттям Бога, тоді лише стану спроможний прийняти й полюбити інших. </b>
<p>&nbsp;<p><b>Владика Венедикт (Алексійчук)</b>