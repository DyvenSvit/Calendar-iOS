<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:-</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа;</p>
<p>Господи, Боже мій, Ти дуже величній <i>(Пс. 103,1).</i></p>
<p>__________</p>
<p><i>Апостол: 2 Пт. 66 зач.</i></p>
<p><b>Друге Послання Апостола Петра 1, 20 – 2, 9.</b>
<p><i>20</i>. Улюблені, насамперед знайте, що ніяке пророцтво Писання не допускає особистого тлумачення. <i>21</i>. Бо ніколи пророцтво не було проголошене з волі людини, лише, надхненні Святим Духом, промовляли святі люди послані від Бога.
<p><i>1</i>. Були, однак, у народі й пророки неправдиві, як і між вами будуть учителі ложні, що введуть погубні єресі і, відрікшися Владики, що відкупив їх, наведуть на себе наглу погибіль. <i>2</i>. Сила людей піде за їхньою розбещеністю, і через них дорога правди буде зневажатися. <i>3</i>. Вони зажерливо оманними словами торгуватимуть вами; засуд на них уже здавна не бариться, і погибіль не дрімає. 
<p><i>4</i>. Бо коли Бог не пощадив ангелів, що були согрішили, але кинув у пекло й запроторив їх у темну безодню, тримати їх на суд, <i>5</i>. і коли він не пощадив старовинного світу, зберігши лише вісім душ, з яких був Ной, проповідник правди, і навів потоп на світ безбожних, <i>6</i>. і коли він, щоб дати приклад майбутнім безбожникам, міста Содому і Гомору спалив і засудив їх на збурення, <i>7</i>. і коли він вирятував праведного Лота, що уболівав над розбещеною поведінкою беззаконників, <i>8</i>. бо праведник, живучи між ними й чуючи та дивлячись на учинки беззаконників, мучився день-у-день праведною душею, – <i>9</i>. Господь знає, як визволяти побожних від спокуси, неправедних же, призначених для кари, тримати на день суду
<p>__________</p>
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Мр. 59 зач.</i></p>
<p><b>Євангеліє від Марка 13, 9-13.</b>
<p><i>9</i>. Сказав Господь своїм учням: Вважайте на себе самих: вас видадуть на суди, битимуть по синагогах, ставитимуть перед правителями та царями ради мене – їм на свідоцтво. <i>10</i>. Треба, щоб євангеліє проповідувалось спершу всім народам. <i>11</i>. І коли вестимуть вас, щоб видати, не клопочіться, що будете говорити, лише кажіть те, що дасться вам у ту годину; не ви бо говоритимете, а Дух Святий. <i>12</i>. Брат видасть на смерть брата, батько – дитину. Діти повстануть на батьків і смерть їм заподіють. <i>13</i>. І ненавидітимуть вас усі за моє ім'я. Та хто витримає до кінця – той спасеться.
<p>__________</p>
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>2 Пт. 1, 20 – 2, 9. «Бо ніколи пророцтво не було проголошене з волі людини»</b>
<p>Господь – Альфа і Омега, це означає Початок і Кінець. Він вміщає у собі все, що було, що є і що буде. Святі люди, пророки, які були близько біля Бога, ці божественні тайни, якщо можна так сказати, пізнавали, бо самі вже ставали причасниками Божественної природи. 
<p>Через свою смерть і воскресення Ісус Христос чинить кожного з нас учасниками своєї божественної природи. Також кличе нас бути Його пророками, щоб ми якнайглибше пізнавали Його, Його волю, розуміли, що чинити в різноманітних обставинах свого життя. 
<p>Пророцтво не зарезервоване комусь одному. Пророк – це не той, хто говорить про майбутнє. Пророк – це той, який близько до Бога, і той, який промовляє, маючи власний досвід Бога. <b>Пророком має бути кожен із нас, але тільки тоді ним стане, коли стає близько до Господа!</b>
<p>&nbsp;
<p><b>Мр. 13, 9-13. «Ставитимуть перед правителями та царями через мене – їм на свідоцтво».</b>
<p>Господь вказує на те, що християн будуть видавати на суди, битимуть, ставитимуть перед правителями на засуд. І це буде нагодою не лише постраждати за Христа, за що, як пам’ятаємо, апостоли завжди дякували Богові, як також змогою свідчити про Бога. Бо хто б нас не карав, хто б нам не завдавав болю чи несправедливо поводився з нами, – знаймо, що саме в цю ситуацію ставить нас Небесний Отець, щоб ми свідчили про Нього. Бог, який усе створив і є Володарем усього, Господь, якого славить увесь всесвіт, хоче й нашого особистого свідчення. І переважно що складніші обставини, то більше Бог сподівається на наше свідчення. 
<p>Отож, навіть якщо ми в дуже складних ситуаціях, то замість того щоб впадати у відчай, найперше пригадаймо, що Бог очікує нашого свідчення. Звичайно, не завжди буває легко чи просто свідчити, але Спасителю теж не завжди було просто: інколи, замість слухати Його, люди хотіли Його вкаменувати, насміхалися з Нього і, зрештою, розіп’яли. Але знаємо, що в Євангелії Господь нагадує нам: «Хто витримає до кінця, той спасеться». Не треба задовольнятись своїми здобутки, так само, як і не треба знеохочуватися через свої невдачі. Треба бути витривалим, куди б нас Бог не поставив, витривалим в усьому, що б не ставалося. <b>Слід долати труднощі з розумінням, що сам Бог провадить нас через усі обставини, а ми маємо свідчити, незважаючи ні на що. </b>
<p>&nbsp;<p><b>Владика Венедикт (Алексійчук)</b>