<h2 align="center" ><b>УТРЕНЯ</b></h2>
<p><i>Священник в епітрахилі перед св. дверми виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління (<i>3 р</i>.).</p>
<p>Господи, губи мої відкрий,* і уста мої сповістять хвалу твою (<i>2 р</i>.).</p>
<h3 align="center" ><b>Шестипсалм'я</b></h3>
<p><b>Псалом 3 (<i>У понеділок</i>)</b></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 (<i>У вівторок</i>)</b></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 (<i>У середу</i>)</b></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>Тричі, без поклонів</i>. </p>
<p>Господи, помилуй. <i>Тричі</i>. Слава, і нині:</p>
<p><b> Псалом 87 (<i>У четвер</i>) </b></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102 (<i>У п'ятницю</i>)</b></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 (<i>У суботу й неділю</i>)</b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</i></p>
<h3 align="center" ><b>Мирна єктенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії хор співає </i></p>
<h3 align="center" ><b><i>Алилуя</i></b><i> на глас 8:</i></h3>
<p>Алилуя, Алилуя, Алилуя.</p>
<p><i>Стих:</i> З ночі лине дух мій до тебе, Боже, бо світло на землі – повеління Твої.</p>
<p><i>Стих:</i> Справедливості навчіться ви, що живете на землі.</p>
<p><i>Стих:</i> Заздрість охоплює людей ненавчених.</p>
<p><i>Стих:</i> Упокори їх, Господи, упокори славних землі.</p>
<p><i>І зараз хор співає троїчні пісні:</i></p>
<p>До неба піднесім серця, наслідуймо ангельський чин,* і з острахом припадьмо до Судді,* та співаймо переможну хвалу:* Свят, свят, свят єси, Боже наш:* Задля молитов святих апостолів твоїх і святителя Миколая, помилуй нас.</p>
<p><b>Слава</b>: Не сміючи на тебе дивитись, херувими, літаючи,* з окликом співають божественну пісню трисвятого голосу;* з ними й ми співаємо тобі:* Свят, свят, свят єси, Боже наш!* Задля молитов усіх святих твоїх, помилуй нас.</p>
<p><b>І нині</b>: Пригноблені безліччю наших гріхів,* і не сміючи поглянути на висоту небесну,* приклонили ми душу і тіло* та з ангелами пісню тобі співаємо:* Свят, свят, свят єси, Боже наш!* Богородиці ради, помилуй нас.</p>
<p><i>По тропарях співаємо сідальні. </i></p>
<h3 align="center" ><b><i>Після першого стихослов'я</i></b></h3>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>(г. 8): </i>Як світильників світу й наставників,* від початку нашого спасіння,* оспівуємо божественних учнів Бога нашого.* Вони засвітили світло нам, що в темряві проживали,* і всім показали Сонце слави,* і перемогли обман ідольський* проповіддю Тройці у єдинім Божестві.* Тому просимо вас, Апостоли Христа Бога:* Моліться, щоб дати нам і прощення гріхів, і велику милість.</p>
<p><b>Слава і нині</b>: Попавши в усілякі спокуси від ворогів видимих і невидимих,* і охоплені бурею незліченних прогріхів, Пречиста,* немов до теплого заступництва й покрову, і нашого захисту,* приходимо до твоєї доброти.* Тому, Пречиста, молися до Воплоченого з тебе безсіменно* за всіх слуг твоїх, що оспівують тебе, пречиста Богородице,* умоляючи його наполегливо, щоб дав прощення гріхів* нам, що з вірою поклоняємось тому, хто з тебе народився.</p>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b>Тріодь</b><i>, глас :</i></h3>
<p><b>Пісня 1</b></p>
<p><i>Ірмос</i> (<i>г. 6</i>): Помічник і покровитель був мені на спасіння.* Він Бог мій, і прославлю його;* Бог Отця мого, і величатиму його,* бо він славно прославився.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>З чого я почну плакати* над учинками нещасного життя мого?* Як же ж то я розпічну, Христе,* теперішнє моє ридання?* Але, як милосердний, дай мені сльози покаяння.</p>
<p>Наслідуючи переступ* первоствореного Адама,* втрачаю Бога* – вічне царство й щастя* – за гріхи мої.</p>
<p>Адама справедливо* вигнано з раю,* бо він не додержав* єдиної заповіді твоєї, Спасителю.* Що ж доведеться терпіти мені,* що раз у раз відкидаю* твої животворні веління?</p>
<p>Більше від Каїнового моє убивство;* живши для тіла,* свідомо стаю убивцею душі,* звернувши проти неї зброю* лихих діл моїх.</p>
<p>Не перейнявшись Авелевою праведністю, Ісусе,* ніколи не приношу тобі ані дарів приємних,* ані діл боговгодних,* ані жертви чистої,* ані життя бездоганного.</p>
<p>Агнче Божий,* що взяв гріхи всіх.* Здійми з мене важкий тягар гріхів* і, як милосердний,* дай мені сльози покаяння.</p>
<p>Не погидуй мною, Спасителю,* не відкинь мене від лиця твого!* Здійми з мене важкий тягар гріхів* і, як милосердний,* даймені прощення провин.</p>
<p>Вільні і невільні* провини мої,* явні і таємні,* всі відомі і невідомі,* – прости, Спасителю, як Бог, очисти і спаси мене.</p>
<p><i>Стих: </i>Преподобна мати Маріє, моли Бога за нас.</p>
<p>Від божественного промислу з неба* дай мені світлосяйну благодать,* щоб уникнути мені темряву пристрастей* і щиро оспівувати* чудові подвиги життя твого, Маріє.</p>
<p><i>Стих: </i>Преподобний отче Андрію, моли Бога за нас. </p>
<p>Молитвами твоїми, Андрію,* визволи нас, молимось,* від пристрастей безчесних* та спільниками царства Христового покажи нині тих,* що з вірою і любов'ю оспівують тебе, хвальний.</p>
<p><b>Слава</b>: Тройце Надвічна!* Ми в єдності тобі поклоняємося!* Здійми з нас важкий тягар гріхів* і, як милосердна,* дай нам сльози умиленности.</p>
<p><b>І нині</b>: Богородице, надіє й охороно тих,* що оспівують тебе!* Здійми з нас важкий тягар гріхів* і, як Владичиця Чиста,* прийми нас – каянників.</p>
<p><b>Пісня 2</b></p>
<p><i>Ірмос</i> (<i>г. 6</i>): Дивіться, дивіться:* Я – Бог, що манну, як дощ, послав* і воду з каменя виточив давно в пустелі людям моїм* – єдино правицею і силою моєю.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>«Дивіться, дивіться, що я – Бог».* – Послухай, душе моя, Господа,* що так взиває.* Залиши колишній гріх і бійся його,* як праведного та як суддю і Бога.</p>
<p>Покалічено, поранено мене!* Ось стріли ворожі* пробили мою душу й тіло,* ось рани, струпи й умлівання* кричать про удари самовільних пристрастей моїх.</p>
<p>Збагніть і дивіться: Я – Бог,* що досліджує серця* і розсуджує думки,* викриває вчинки й палить гріхи* та захищає сироту, покірного і вбогого.</p>
<p>Згадавши всіх, що жили до Закону, душе,* ти не була подібною до Сета,* не наслідувала ні Еноса,* ні Еноха в небо взятого, ані Ноя,* а була далекою від життя праведників.</p>
<p>Ти єдина, душе моя,* відкрила безодні гніву Бога твого* й затопила, як землю,* все тіло, діла й життя,* і залишилась поза спасенним ковчегом.</p>
<p>О, як же я вподібнююся* до стародавнього вбивці Ламеха,* пристрасними пориваннями вбивши душу – як чоловіка,* розум – як юнака, і тіло моє – як брата,* неначе Каїн-убивця.</p>
<p>Ти мудрувала, душе,* поставити башту* і збудувати кріпость своєю пожадливістю,* але зупинив Творець задуми твої* і до землі кинув вигадки твої.</p>
<p>Злив колись Господь дощ Божого вогню* на огидну розпусту* і спалив содом'ян.* А ти, душе, запалила вогонь пекельний* і готова в ньому страшно горіти.</p>
<p><i>Стих: </i>Преподобна мати Маріє, моли Бога за нас.</p>
<p>Загибаючи в безодні зла,* простягла ти, Маріє, свої руки* до милосердного Бога,* і він, всіляко шукаючи твого навернення,* як Петрові, простягнув тобі божественну руку.</p>
<p><i>Стих: </i>Преподобний отче Андрію, моли Бога за нас.</p>
<p>Дивись, дивись, душе моя,* на чоловіколюбство Бога й Владики!* Перед кінцем із сльозами* припадь до нього, взиваючи:* За молитвами Андрія, Спасе, помилуй мене.</p>
<p><b>Слава</b>: Безпочаткова, нестворена Тройце,* нероздільна Односте!* Прийми нас, що каємось, спаси нас грішних!* Твої ми створіння, не покинь нас,* а помилуй і визволи від присуду на муки.</p>
<p><b>І нині</b>: Пречиста Владичице Богородице,* надіє тих, що звертаються до тебе,* – пристановища тих, що серед бурі!* Милостивого Творця і Сина твого* уласкав і до нас молитвами своїми.</p>
<p><b>Пісня 3</b></p>
<p><i>Ірмос</i> (<i>г. 6</i>): Утверди, Господи,* на камені заповітів своїх захитане серце моє,* бо ти єдиний – Святий і Господь.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Згрішили ми, Господи,* згрішили перед тобою.* Очисти нас.* Нема бо серед людей когось,* хто нас переважив би гріхами.</p>
<p>Ти знала, душе моя,* про драбину від землі до неба,* що з'явилась Якову.* Чому ж ти не обрала безпечної основи побожности?</p>
<p>Наслідуй священика Божого* і самотнього царя* Мелхиседека* – подобу життя Христового* у світі серед людей.</p>
<p>Залиши, душе моя, гріх,* як землю Харран,* та йди в землю,* що її успадкував Авраам,* з якої витікає вічно живе нетління.</p>
<p>Знаючи, нещасна* душе моя,* як Ісаака принесено таїнственно* в нову жертву всепалення Господеві,* наслідуй його готовість.</p>
<p>Тікай, душе моя,* від полум'я гріхів!* Тікай, як Лот, від Содому й Гомори!* Тікай від огню* усякого нерозумного бажання!</p>
<p>Помилуй, Господи,* – благаю тебе* – помилуй мене,* коли з ангелами своїми* прийдеш усім віддати по заслузі вчинків.</p>
<p>Не відкинь, Владико,* благання тих, що оспівують тебе,* а змилосердься, Чоловіколюбче,* і подай відпущення тим,* що з вірою просять.</p>
<p><i>Стих: </i>Преподобна мати Маріє, моли Бога за нас.</p>
<p>Захоплено мене, Мати,* бурею та хвилюванням провин,* але ти сама нині* спаси мене й приведи до пристановища* божественного покаяння.</p>
<p><i>Стих: </i>Преподобний отче Андрію, моли Бога за нас.</p>
<p>Молитвами твоїми випроси* і мені відпущення провин,* Андрію – святителю Критський,* бо ти найкраще знаєш* тайну покаяння.</p>
<p><b>Слава</b>: Тройце нескладна, нестворена,* Істото безпочаткова,* у трьох Особах оспівувана!* Спаси нас, що з вірою* поклоняємось владі твоїй.</p>
<p><b>І нині</b>: Від Отця споконвічно родженого Сина* ти, Богородице,* не знавши мужа, в часі породила* і, дивне чудо!* – кормивши, залишилася Дівою.</p>
<p><b>Пісня 4</b></p>
<p><i> «Слава силі Твоїй, Господи!».</i></p>
<p>Господи, почув я поголос Твій – і злякався;* Господи, збагнув я діла Твої – і здивувався.</p>
<p>коли пора настане – явишся,* коли збентежиться душа моя – у гніві про милість Свою спом’янеш.</p>
<p>Бог із Півдня прийде,* і Святий із Гори – тінистої гущавини.</p>
<p>Покрила небеса чеснота Його,* і хвали Його повна земля.</p>
<p>І сяйво Його буде як світло:* промені в руках у Нього,* і приготував Він могутню любов кріпости Своєї.</p>
<p>Перед лицем Його піде слово* і вийде на рівнину по стопах Його.</p>
<p>Хіба на ріки прогнівався Ти, Господи?* Хіба на ріки – лють Твоя, або на море – поривання Твоє,</p>
<p>Вийшов єси на спасіння людей Твоїх,* спасти помазаників Твоїх прийшов єси:</p>
<p>Я ж у Господі возрадуюся,* возвеселюся у Бозі, Спасі моїм.</p>
<p>Господь Бог мій – сила моя,* і Він учинить ноги мої досконалими,</p>
<p>і на верховини виведе мене,* щоб переміг я в пісні Його.</p>
<p><i>Тріодь, глас 8</i></p>
<p>Ірмос: <b>Почув я, Господи, про таїнство Твого провидіння, зрозумів діла Твої і прославив Твоє Божество.</b></p>
<p>Просвітлені Христові апостоли, що провели життя у стриманості, час здержливості і нам полегшують своїм заступництвом перед Богом.</p>
<p>Собор Божественних учеників, органе дванадцятиструнний, вознеси пісню спасительну, бентежачи тим співи лукаві.</p>
<p>Вселенну напоїли ви дощем духовним і відігнали посуху багатобожжя, о всеблаженні!</p>
<p>Богородичний: О Діво Всечиста, що породила Того, Хто возніс нашу смиренну природу, спаси мене, упокореного, що жив зарозуміло.</p>
<p><i>Ірмос</i> (<i>г. 6</i>): Почув пророк про твій прихід, Господи,* і вжахнувся, що ти хочеш від Діви родитися* і людям з'явитися, та й сказав:* Почув я вістку про тебе і вжахнувся.* Слава силі твоїй, Господи!</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Прокинься, душе моя, подумай про вчинки,* що ти їх заподіяла!* Постав їх перед очі й пролий краплі сліз твоїх,* сміливо визнай Христові* свої вчинки й думки та виправдайся.</p>
<p>Нема в житті ані гріха, ані вчинку, ані зла,* яке ми не заподіяли, Спасителю,* розумом, словом, волею,* нагрішивши бажанням і думкою, ділом* так, як ніколи ніхто інший.</p>
<p>Чувши про Йова, що сидів на гною і виправдався,* ти не наслідувала, душе моя, його мужности;* не мала твердої волі в усьому,* що взнала, що бачила, що спробувала,* а показала себе нетерплячою.</p>
<p>Тіло своє і кров ти віддав* за всіх, Спасе, бувши розп'ятим:* тіло – щоб мене відновити, кров щоб мене обмити;* і духа віддав ти, Христе,* щоб привести мене до Отця твого.</p>
<p>Спасіння довершив ти на землі,* Милосердний,* щоб ми спаслися.* Добровільно на дереві ти був розп'ятий,* замкнений Едем відчинився;* небо і земля, створіння і всі спасенні народи* поклоняються тобі.</p>
<p>З твого боку кров з водою,* що виточила прощення,* нехай буде мені обмиванням і питтям,* щоб мені очиститися і одним, і другим,* показуючи і вживаючи,* як масть і пиття, Спасе,* твої животворні слова.</p>
<p>Я – поза світлицею.* Позбавлено мене весілля, воднораз і вечері.* Світильник загас без оливи,* світлицю замкнено під час мого сну; вечеря скінчилася,* а мене, зв'язавши руки і ноги, геть викинуто.</p>
<p>Чашу має Церква – животворний бік твій, Спасителю наш,* з якого для нас витекла подвійна течія:* Відпущення і просвічення* на зразок обох укупі заповітів,* – старого і нового.</p>
<p><i>Стих: </i>Преподобна мати Маріє, моли Бога за нас.</p>
<p>В тілі провадивши життя безтілесне ти, Преподобна,* дійсно одержала від Бога найбільшу благодать.* Ти захищаєш тих, що з вірою тебе шанують,* тож благаємо тебе:* Молитвами своїми визволь нас від усяких напастей.</p>
<p><i>Стих: </i>Преподобний отче Андрію, моли Бога за нас.</p>
<p>Андрію, похвало отців!* Стоявши перед божественною Тройцею,* не переставай благати молитвами своїми,* щоб визволитися від мук нам,* що з любов'ю призиваємо,* Всехвальний, тебе* – святителя Божого, славу Криту.</p>
<p><b>Слава</b>: Неподільним в Істоті, незлитим в Особах* визнаємо тебе, Троїчне єдине Божество,* одновладне та спільнопрестольне,* виголошуючи тобі пісню велику,* що на небі тричі співається.</p>
<p><b>І нині</b>: І народжуєш, як Діва,* і весь час по природі Дівою перебуваєш.* Народжений відновляє закони природи:* лоно дівоче народжує.* Де Бог хоче,* подолує лад природний,* він бо творить, що хоче.</p>
<p><b>Пісня 5</b></p>
<p><i>Ірмос</i> (<i>г. 6</i>): З ночі чуваючи, Чоловіколюбче,* просвіти – молюся* – і веди мене по заповітах твоїх та навчи мене, Спасе,* творити волю твою.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Серед ночі повсякчас* проходило життя моє,* бо темрявою-імлою глибокою* була для мене ніч гріха;* але дитиною дня покажи мене, Спасе.</p>
<p>Сповідаюся тобі, Христе Царю:* Гріхів моїх стільки,* як колись у тих братів,* що продали Йосифа* – плід чистоти й невинности.</p>
<p>Йосифа праведного* чистий його розум наслідуй,* нещасна й недосвідчена душе!* Не брудися і не чини беззаконня* повсякчас нерозсудливими пориваннями.</p>
<p>Мойсеїв жезл уявляй, душе,* що, вдаривши по морю,* згущає безодню,* образом хреста божественного,* за допомогою якого і ти можеш багато зробити.</p>
<p>Пощади, Господи, пощади* створіння своє!* Прости мені мої гріхи,* бо ти сам один чистий по природі* і, крім тебе, нікого іншого без гріха немає.</p>
<p>Заради мене ти, Богом бувши,* прийняв мій вигляд і чудеса творив:* зціляв прокажених, оздоровлював розслаблених,* і кровотечу в жінки спинив ти, Спасителю, дотиком одежі.</p>
<p>Хоч ти й незглибна криниця, Владико,* але виточи мені воду з пречистих жил твоїх,* щоб і мені, як самарянці, напившись,* більш не хотілося пити,* бо ти точиш струмки життя.</p>
<p>Сілоамом нехай будуть* для мене сльози мої,* Владико Господи,* щоб мені, обмивши зіниці серця,* духовно побачити тебе, Світло надвічне.</p>
<p><i>Стих: </i>Преподобна мати Маріє, моли Бога за нас.</p>
<p>Перейшовши через Йордан,* ти знайшла безболісний спокій,* уникнувши тілесні похоті.* Від неї й нас визволи, Преподобна,* молитвами своїми.</p>
<p><i>Стих: </i>Преподобний отче Андрію, моли Бога за нас.</p>
<p>Як обраного і найвидатнішого серед пастирів,* з великою любов'ю та пошаною благаю тебе,* Андрію премудрий,* щоб, за молитвами твоїми,* одержати спасіння і життя вічне.</p>
<p><b>Слава</b>: Прославляємо тебе, Тройце,* Єдиного Бога:* Святий, Святий, Святий,* Отче, Сину і Душе, нескладна Істото, Односте,* якій вічно поклоняються.</p>
<p><b>І нині</b>: Від тебе, нетлінна* й непорочна Мати Діво,* Бог, що віки створив,* одягнувся в мою істоту* і з собою з'єднав людську природу.</p>
<p><b>Пісня 6</b></p>
<p><i>Ірмос</i> (<i>г. 6</i>): Закликали ми всім серцем нашим до щедрого Бога,* і він почув нас з аду найглибшого* та вивів із тління життя наше.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Щиро приносимо тобі, Спасителю,* сльози очей наших* і зітхання з глибини серця,* взиваючи: Боже,* согрішили ми перед тобою!</p>
<p>Хвилі гріхів моїх, Спасителю,* повернувшись, нагло вкрили мене,* як колись у Червонім морі, єгиптян та колісниці.</p>
<p>Нерозумне бажання ти мала, душе,* як давній Ізраїль,* бо замість божественної манни,* ти нерозважно воліла* ласе задоволення пристрастей.</p>
<p>Криниці хананейських думок, душе,* ти воліла більш ніж джерело того каменя,* з якого річка премудрости,* як чаша,* виливає струмки богопізнання.</p>
<p>Як спас ти Петра, скоро він закликав,* поспіши спасти й мене, Спасителю.* Врятуй мене від звіра,* простягнувши свою руку,* івиведи з глибини гріха.</p>
<p>Як пристановище затишне* знаю тебе, Владико Христе!* Поспіши ж визволити мене* з безвихідних глибин* гріха й одчаю.</p>
<p>Я – та царська драхма,* що давно загубилася в тебе, Спасителю,* тож запаливши світильник, твого Предтечу,* пошукай, Слове,* і знайди твій образ.</p>
<p><i>Стих: </i>Преподобна мати Маріє, моли Бога за нас.</p>
<p>Щоб загасити полум'я пристрастей,* ти, Маріє,* палаючи душею,* повсякчас проливала сльози;* благодать їхню дай і нам* – слугам твоїм.</p>
<p><i>Стих: </i>Преподобний отче Андрію, моли Бога за нас.</p>
<p>Знаючи тебе, Андрію,* як пастиря, святителя критського* і молільника всього світу,* припадаю до тебе й взиваю:* Визволь мене, Отче, з глибин гріха!</p>
<p><b>Слава</b>: Я – Тройця нескладна,* нероздільна;* розподілена в Особах і Одність,* з'єднана за природою,* – промовляє Отець, Син і Дух Божий.</p>
<p><b>І нині</b>: Ти, Непорочна, породила нам Бога,* що прийняв наш вигляд.* Його, як Творця всього,* благай, Богородице,* щобвиправдатися нам молитвами твоїми.</p>
<p><b>Кондак</b> <i>(г. 6):</i> Душе моя, душе моя, встань! Чого ти спиш?* Кінець наближається і будеш тривожитися,* Підведись же, щоб помилував тебе Христос Бог,* що всюди є і все наповняє.</p>
<p><b>Ікос</b>: Бачивши, що доступним стало Христове лікування й оздоровлення,* яке від нього виходило для Адама,* диявол уразився, страждав і бідкався,* та й до своїх друзів закликав:* Що ж я зроблю Синові Марії?* Убиває мене той Вифлеємець, що всюди є і все наповняє.</p>
<p><i>Тоді</i> Блаженні... <i>з малими поклонами (г. 6):</i></p>
<p>У царстві твоїм, коли прийдеш,* пом'яни нас, Господи.</p>
<p>Блаженні вбогі духом,* бо їхнє Царство Небесне.</p>
<p>Блаженні ті, що плачуть,* бо вони втішаться.</p>
<p>Блаженні лагідні,* бо вони успадкують землю.</p>
<p>Блаженні голодні та спраглі справедливости,* бо вони наситяться.</p>
<p>Блаженні милосердні,* бо вони помилувані будуть.</p>
<p>Блаженні чисті серцем,* бо вони Бога побачать.</p>
<p>Блаженні миротворці,* бо вони синами Божими назвуться.</p>
<p>Блаженні переслідувані за правду,* бо їхнє царство небесне.</p>
<p>Блаженні ви, коли вас будуть зневажати,* гонити та виговорювати всяке лихо на вас, обмовляючи мене ради.</p>
<p>Радійте і веселіться,* бо нагорода ваша велика на небі.</p>
<p><b>Слава</b>: Безпочатковому народженню й походженню* – Отцю Родителеві поклоняюся,* прославляю Сина народженого,* оспівую Духа Святого,* що засяяв з Отцем і Сином.</p>
<p><b>І нині</b>: Надприродному народженню твоєму поклоняємось, Богородице,* не розділяючи за природами слави Дитини твоєї.* Він бо, Один Особою,* визнається у двох природах.</p>
<p><b>Пісня 7</b></p>
<p><i>Ірмос</i> (<i>г. 6</i>): Согрішили ми, чинили беззаконня і неправду перед тобою;* не додержали й не робили, як ти нам заповідав,* та не покинь нас до кінця, Боже отців.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Таємниці мого серця відкриваю тобі, Судді моєму:* Зглянься на смирення моє, зглянься і на журбу мою;* зваж нині на моє покаяння* і сам помилуй мене,* як милосердний, Боже отців.</p>
<p>Беззаконство до беззаконства долучив колись Давид,* додавши до вбивства перелюб;* але ж негайно він виявив і каяття подвійне.* А ти, душе, ще гірше заподіявши,* не покаялась перед Богом.</p>
<p>Колись Давид змальовуючи, немов на картині,* написав пісню, що виказує заподіяний ним вчинок,* кличучи: Помилуй мене,* бо согрішив я перед тобою Єдиним,* Богом усіх – сам мене очисти.</p>
<p>Дивний Соломон,* повний дару премудрости,* що зло вчинив і відступив від Бога;* ти ж, душе, сама стала подібна до нього* своїм життям ганебним.</p>
<p>Небо зачинилося для тебе, душе,* і голод найшов від Бога на тебе, як колись на Ахава за те,* що він не скорився словам Іллі Тесвітянина.* Будь же подібною до сарептянки,* що нагодувала пророка.</p>
<p>Припадаю до тебе й приношу тобі, як сльози, слова мої:* Грішу більше, як блудниця,* і беззаконня чиню, як ніхто інший на землі;* але змилосердься, Владико, над створінням своїм* та знову поклич мене.</p>
<p>Через переступ заповідей твоїх* затерся в мені образ твій, зів'яла вся краса* і загас світильник від пристрастей.* Змилуйся ж, Спасителю, і подай мені радість,* – як співає Давид.</p>
<p>Навернися, покайся, відкрий заховане,* скажи Богові всевідучому:* Ти знаєш мої таємниці, Спасителю єдиний,* але сам помилуй мене,* як співає Давид, з милости твоєї.</p>
<p><i>Стих: </i>Преподобна мати Маріє, моли Бога за нас.</p>
<p>Кого ти полюбила, кого обрала,* для кого тіло морила,* того – Христа благай нині, Преподобна,* за слуг, щоб з ласки своєї до всіх нас* він подав спокійне пристановище тим, які його почитають.</p>
<p><i>Стих: </i>Преподобний отче Андрію, моли Бога за нас.</p>
<p>На камені віри закріпи мене, Отче,* молитвами твоїми,* Божим страхом охороняючи мене,* і подай мені покаяння; молюся тобі, Андрію:* Визволь мене з сітей ворогів, що мене шукають.</p>
<p><b>Слава</b>: Тройце нескладнá,* нероздільна, єдиносущна й одна природо!* Світла і світло – Троє святих і Одно святе,* Бог – Тройця піснями прославляється;* оспівуй же й ти, душе, прослав Життя і Бога всіх живих.</p>
<p><b>І нині</b>: Оспівуємо тебе, благословимо тебе,* поклоняємось тобі, Богородице,* бо ти породила Єдиного з нероздільної Тройці – Христа Бога* і сама небесне відчинила нам,* що на землі перебуваємо.</p>
<p><b>Пісня 8</b></p>
<p><b>Благословіте, всі діла Господні, Господа,* </b></p>
<p><i>Приспів:</i> <b>хваліте і превозносіте Його повіки.</b></p>
<p>Благословіте, ангели Господні, небеса Господні Господа,* </p>
<p>Благословіте води всі, що над небесами, всі сили Господні Господа,* </p>
<p>Благословіте, сонце і місяцю, зорі небесні, Господа,* </p>
<p>Благословіте, усі дощі і роси, і всі вітри, Господа,* </p>
<p>Благословіте, вогонь і спека, холод і гарячизна, Господа,* </p>
<p>Благословіте, роси та іней, крига і холоднеча, Господа,* </p>
<p>Благословіте, льоди й сніги, ночі і дні, Господа,* </p>
<p>Благословіте, світло і пітьма, блискавки й хмари, Господа,* </p>
<p>Благословіте, земля, гори і пагорби, і все, що проростає на них, Господа,*</p>
<p>Благословіте, джерела, моря і ріки,* кити, і все, що кишить у водах, Господа,* </p>
<p>Благословіте, всі птиці небесні, дикі звірі й худоба, Господа,* </p>
<p>Благословіте, сини людські, нехай благословить Ізраїль, Господа,*</p>
<p>Благословіте, священники Господні, раби Господні, Господа,* </p>
<p>Благословіте, духи і душі праведних, преподобні і смиренні серцем, Господа,* </p>
<p>Благословіте, Ананія, Азарія і Мисаїл, Господа,* </p>
<p>Благословіте, апостоли, пророки і мученики, Господа,* </p>
<p>Благословім Отця, і Сина, і Святого Духа – Господа, </p>
<p>і нині, і повсякчас, і на віки віків. Амінь.</p>
<p>Пісня 8 Ірмос: <b>Безначальному Цареві Слави, перед Яким трепечуть небесні сили і трясуться ангельські чини, співайте, священики, прославляйте, люди на всі віки.</b></p>
<p>Як вуглини вогню неземного, спаліть, апостоли, мої земні пристрасті, запалюючи в мені ревність любови божественної.</p>
<p>Вшануймо благоголосі сурми Слова, від яких попадали нестійкі стіни ворожі і тим утвердилися заборола Богопізнання.</p>
<p>Апостоли Господні, храми освячені, як зруйнували ви ворожі стовпи і храми, так ідолів пристрасної душі моєї здолайте.</p>
<p>Богородичний: Вмістила Ти Невмістимого єством, носила Того, Хто все носить, Богородице Діво, годувала, Чиста, Того, хто Сам годує творіння, — Христа Життєдавця.</p>
<p><i>Ірмос</i> (<i>г. 6</i>) Кого воїнства небесні виславляють,* і бояться херувими й серафими,* того всі істоти й створіння,* оспівуйте, благословляйте і вихваляйте по всі віки.</p>
<p><i>Стих перед кожним тропарем</i>: Слава тобі, Боже наш, слава тобі.</p>
<p>Помилуй нас грішних, Спасителю,* пробуди наш розум до навернення,* прийми наше каяття, милостивий будь до благань наших.* Згрішили ми перед тобою, Спасе;* у беззаконні ми жили – помилуй нас.</p>
<p>Ти чула, душе, про ніневітян,* як вони в рядні й на попелі каялися перед Богом.* Ти їх не наслідувала,* а показалася гіршою за всіх,* що до Закону й після Закону нагрішили.</p>
<p>Судде праведний, Спасителю!* Помилуй і визволь мене від вогню й кари,* бо після суду я по правді маю їм підлягати;* прости мені поки прийде кінець* за доброчесність і покаяння.</p>
<p>Як розбійник, взиваю до тебе:* Пом'яни мене!* Як Петро, я плачу гірко:* Відпусти мені, Спасителю!* Кличу, як митар,* плачу, як блудниця:* Прийми моє ридання, як колись ханаанянки!</p>
<p>Вилікуй гнилизну нещасної душі моєї,* Лікарю єдиний, Спасителю!* Приклади мені, як пластир,* оливу й вино* – діла покаяння і жаль із сльозами.</p>
<p>Виливаючи посудину сліз,* як миро на твою голову, Спасителю,* взиваю до тебе, як та блудниця, що милости шукає:* Приношу моління і благаю,* щоб одержати прощення.</p>
<p>Помилуй, Спасе, створіння твоє* і, як пастир, відшукай загублене,* охорони заблукане,* врятуй від вовка і зроби мене ягням* в отарі твоїх овець.</p>
<p>Коли ти, Милосердний, сядеш, як суддя,* і об'явиш велику славу твою, Спасителю,* – о, який то страх тоді буде!* Вогонь палатиме й усі тремтітимуть* перед страшним судом твоїм.</p>
<p><i>Стих: </i>Преподобна мати Маріє, моли Бога за нас.</p>
<p>Мати незахідного Світла,* просвітивши, визволила тебе з темряви пристрастей;* тож, прийнявши благодать Духа,* просвіти, Маріє, тих,* що з вірою тебе вихваляють.</p>
<p><i>Стих: </i>Преподобний отче Андрію, моли Бога за нас.</p>
<p>Андрію Критський,* похвало велична, благаю тебе:* Маючи сміливість перед Богом,* як учитель покаяння і слава преподобних,* молися, щоб, за молитвами твоїми,* одержати мені визволення* з кайданів беззаконня.</p>
<p><i>Стих: </i>Благословимо Отця, і Сина,* і Святого Духа Господа.</p>
<p>Безпочатковий Отче,* рівнобезпочатковий Сину,* Утішителю ласкавий, Душе правди!* Божого Слова Родителю,* Слово Отця безпочаткового,* Душе живий і творчий,* Тройце – Односте, помилуй нас.</p>
<p><b>І нині:</b> Наче з пурпурової тканини, Пречиста,* у лоні твоїм виткано духовну багряницю* – тіло Еммануїла;* тому справжньою Богородицею* ми тебе величаємо.</p>
<h3 align="center" ><b><i>Пісня Богородиці</i></b></h3>
<p><i>Диякон:</i> Богородицю і Матір Світла піснями звеличаймо.</p>
<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(Після кожного стиха)</i>.</p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<p><b>Пісня 9</b></p>
<p>Пісня 9. Ірмос: <b>Воістину Богородицею Тебе визнаємо, Діво чиста, спасенні Тобою, з безплотними хорами Тебе величаємо.</b></p>
<p>Апостоли, джерела води спасенної, зросіть мою душу, знеможену гріховною спрагою.</p>
<p>Ученики, ви, що є сіллю прісних, висушіть гнилість мого розуму і відженіть темряву незнання.</p>
<p>Мене, що плаваю у погибельній безодні і тону, спаси, Господи, як Петра, десницею Твоєю.</p>
<p>Богородичний: Як Та, що породила Радість, даруй мені плач, Владичице, бо ним Божественну втіху в майбутній день зможу здобути.</p>
<p><i>Ірмос</i> (<i>г. 6</i>): Безсіменного зачаття народження несказанне,* Матері пречистої нетлінний плід, бо народження Бога відновляє природу;* тому тебе всі роди, як богоневісну Матір, величаємо.</p>
<p><i>Стих перед кожним тропарем: </i>Слава тобі, Боже наш, слава тобі.</p>
<p>Розум струпом став, тіло ослабло,* дух хворіє, слово безсиле, життя завмирає,* кінець при дверях.* Що ж робитимеш, нещасна душе моя,* коли Суддя прийде дослідити діла твої?</p>
<p>Закон сили не має, Євангеліє не діє,* все Письмо занехаяно в тобі,* пророки та всяке слово правди даремні;* намножилось ран у тебе, душе,* і нема лікаря, що тебе оздоровив би.</p>
<p>Із новозавітнього Письма наводжу тобі приклади,* що ведуть тебе, душе, до умиленности;* отже, наслідуй праведних, а від грішних відвертайся,* й умилостив Христа молитвами,* постом, чистотою та побожністю.</p>
<p>Христос став чоловіком,* закликав до каяття розбійників і блудниць.* Покайся, душе!* Вже відчинено двері царства і поперед тебе його досягають* фарисеї, митарі та перелюбники, покаявшись.</p>
<p>Господь, постивши сорок днів у пустині,* нарешті зголоднів, як людина.* Не лінуйся, душе,* коли причепиться до тебе ворог,* але молитвою і постом відкидай його від себе.</p>
<p>У пустині оселився Предтеча благодаті* й уся Юдея та Самарія* сходилася слухати його* і визнавати гріхи свої, охоче христившись,* а ти, душе, їх не наслідувала.</p>
<p>Христос оздоровив розслабленого* й він узяв постіль свою;* підняв померлого юнака – сина вдови,* зцілив слугу сотника й об'явив себе самарянці,* показавши тобі, душе, як служити Богові в дусі.</p>
<p>Створіння тремтіло, бачивши тебе розп'ятого;* гори й каміння зо страху розпадалися,* земля тряслася, ад розкрився,* і світло серед дня затьмилося,* побачивши тебе, Ісусе, до хреста прибитого.</p>
<p><i>Стих: </i>Преподобна мати Маріє, моли Бога за нас.</p>
<p>Умилостив Творця до тих,* що вихваляють тебе, преподобна Мати,* щоб визволитись нам від скорбот і журби,* які звідусіль надходять на нас;* щоб, урятувавшись від спокус,* ми невпинно величали Господа,* що тебе прославив.</p>
<p><i>Стих: </i>Преподобний отче Андрію, моли Бога за нас.</p>
<p>Андрію чесний,* отче всехвальний, пастирю критський!* Не переставай молитися за тих,* які оспівують тебе,* щоб визволитися від гніву, журби, тління* і тяжких провин усім нам,* що з вірою шануємо твою пам'ять.</p>
<p><b>Слава:</b> Тройце єдиносущна,* Односте Триістотна!* Оспівуємо тебе, Отця славлячи,* Сина вихваляючи й Духові поклоняючись,* – єдиній Істоті* – Богові істинному,* Життю й Царству живущому, безконечному.</p>
<p><b>І нині:</b> З усіма родами ублажаємо тебе,* Мати і Діво:* Через тебе ми визволилися* від прокляття,* бо ти нам породила Господа – нашу радість.</p>
<p><i>Після канону, співаємо </i>Достойно<i> та Світильні.</i></p>
<p><b>Достойно</b></p>
<p><i>(г. 6):</i> Достойно є воістину* величати блаженною тебе, Богородицю,* всеблаженну і пренепорочну і Матір Бога нашого.* Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<h3 align="center" ><b>Світильний</b>:</h3>
<p>Будучи світлом, Христе,* просвіти мене собою:* Задля молитов святих апостолів твоїх і святителя Миколая, помилуй нас.</p>
<p><b>Слава:</b> Будучи світлом, Христе,* просвіти мене собою,* задля молитов усіх святих твоїх, і спаси мене.</p>
<p><b>І нині:</b> Будучи світлом, Христе,* просвіти мене собою,* задля молитов Богородиці, і спаси мене.</p>
<h3 align="center" ><b>Хвалитні</b></h3>
<p><b>Псалом 148</b></p>
<p>Хваліте Господа з неба,* хваліте його на висотах.</p>
<p>Хваліте його, всі ангели його,* хваліте його, всі воїнства небесні.</p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<p>Щоб суд написаний над ними вчинити.* Це слава всіх його преподобних.</p>
<p><b>Псалом 150</b></p>
<p>Хваліте Бога у святині його,* хваліте його у твердині сили його.</p>
<p>Хваліте його за його подвиги великі,* хваліте його в його величі безмежній.</p>
<p>Хваліте його звуком рогу,* хваліте його на гарфі й на гуслах.</p>
<p>Хваліте його на бубні й танком,* хваліте його на струнах і сопілці.</p>
<p>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<h3 align="center" ><b>Мале славослов'я</b></h3>
<p><i>Священик</i>: Тобі належить слава, Господи Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь. <i>Тоді:</i></p>
<p><i>Священик:</i> Слава тобі, що Світло нам показав!</p>
<p><i>Вірні:</i> Слава во вишніх Богу, і на землі мир,* в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву. Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Господи, ти був нам пристановищем* по всі роди.</p>
<p>Молюсь: Господи, змилуйся надо мною,* вилікуй мою душу, бо гріх мій − перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже Отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<p><i>Тоді диякон виголошує </i></p>
<h3 align="center" ><b><i>Прохальну єктенію:</i></b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи (<i>за кожним разом</i>).</p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії беремо </i></p>
<h3 align="center" ><b><i>Стихири на стиховні</i></b></h3>
<p><i>(г. 8):</i> Попавши на розбійницькі стежки, души моя,* ти тяжко зранила себе гріхами своїми,* передавши себе ворогам нерозумним.* Тому, поки ще маєш час, щиро заклич:* Надіє безнадійних, життя безпорадних,* Спасителю, підведи й спаси мене!</p>
<p><i>Стих: </i>Насити нас уранці милістю твоєю, Господи, щоб ми раділи й веселились по всі дні наші. Звесели нас мірою днів, за яких ти засмутив нас, мірою літ, що в них ми зазнали горя.* Нехай виявиться твоїм слугам твоє діло, і слава твоя – їхнім дітям.</p>
<p>Господи, апостоли, гаряче полюбивши тебе на землі,* все за сміття вважали, аби лиш тебе єдиного здобути,* і за тебе віддали свої тіла на рани;* тому й були прославлені та й моляться за душі наші.</p>
<p><i>Стих: </i>І ласка Господа, Бога нашого, нехай буде над нами,* і стверди діло рук наших; стверди його – діло рук наших.</p>
<p>Вдягнувши на себе, як слід, панцир віри* і озброївшись хрестом, явились ви сміливими воїнами;* хоробро спротивилися мучителям,* подолали диявольський обман* і, як переможці, вдостоїлись вінків.* Тому моліться завжди за нас, щоб спаслися душі наші.</p>
<p><b>Слава і нині: </b>Голос твоїх слуг почуй,* Всечиста Богородице Діво,* і невпинно моли,* щоб дарувати нам відпущення гріхів і мир.</p>
<p><i>Після стиховні читаємо:</i></p>
<p>Добре воно – прославляти Господа, і співати імені твоєму, Всевишній.</p>
<p>Звіщати вранці милість твою, і ночами – твою вірність.</p>
<p>Святий Боже, святий Кріпкий, святий Безсмертний, помилуй нас (<i>3 р</i>.).</p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй (<i>3 р</i>.).</p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Тропар</i></b></h3>
<p>Стоячи у храмі слави твоєї, Богородице,* себе на небі уявляємо.* Ти, Двері Небесні,* відчини нам двері милости твоєї.</p>
<p><i>Вірні:</i> Господи, помилуй <i>(40 р.)</i>. Владико, благослови!</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Небесний Царю, Церкву укріпи, віру утверди, народи усмири, світ утихомир, місто (село, обитель цю) добре збережи, і тих, що раніш спочили, в оселях праведних осели, і нас після покаяння й сповіді прийми і помилуй, як благий і чоловіколюбець.</p>
<p><i>Вірні:</i> Амінь. Господи, помилуй <i>(3 р.)</i>. Слава і нині:</p>
<p>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p>Іменем Господнім благослови, отче.</p>
<p><i>Священик:</i> Молитвами святих отців наших, Господи Ісусе Христе, Боже наш, помилуй нас.</p>
<p><i>Вірні:</i> Амінь.</p>
<p><b>Молитва св. Єфрема</b></p>
<p>Господи і Владико життя мого! Духа лінивства, недбайливости, властолюб'я і пустомовства віджени від мене. <i>(Доземний поклін)</i>.</p>
<p>Духа чистоти, покори, терпеливости й любови даруй мені, слузі твоєму. <i>(Доземний поклін)</i>.</p>
<p>Так, Господи, Царю! Дай мені бачити гріхи мої і не осуджувати брата мого, бо ти благословенний на віки вічні. Амінь. <i>(Доземний поклін)</i>.</p>
<p>Боже, милостивий будь мені грішному! Боже, очисти гріхи мої і помилуй мене! Без числа нагрішив я, Господи, прости мені! (<i>12 малих поклонів</i>).</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, молитвами пречистої своєї Матері, святих, славних і всехвальних апостолів, святого отця нашого Миколая, архиєпископа Мирлікійського, чудотворця, і святого (<i>ім'я, якого є храм</i>), і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>