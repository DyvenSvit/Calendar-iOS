<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 6:</i> Ангельські сили на гробі твоїм* і ті, що стерегли, змертвіли* і стояла Марія у гробі,* шукаючи пречистого тіла твого.* Полонив Ти ада, та не спокусився ним,* зустрів єси Діву, даруючи життя.* Воскреслий з мертвих Господи, слава Тобі.</p>
<p>Слава: <i>Кондак Тріоді, глас 4:</i> Нині час для діяння явився,* при дверях суд,* востаньмо, отже, постячися,* принесім сльози благання з милостинями, взиваючи:* Ми согрішили більше піску морського,* але ослаби, Творче всіх, щоб ми прийняли нетлінні вінці.</p>
<p>I нині: <i>Богородичний, глас 4:</i> Йоаким і Анна з неслави бездітности* і Адам і Єва від тління смерти визволилися, Пречиста,* у святім різдві Твоїм.* Його празнують люди Твої,* з провини прогрішень ізбавлені,* як кличуть до Тебе:* Неплідна родить Богородицю* і кормительку життя нашого.</p>
<p><i>Прокімен, глас 5:</i> Ти, Господи, захорониш нас і збережеш нас від роду цього і повік <i>(Пс. 11,8).</i></p>
<p><i>Стих:</i> Спаси мене, Господи, бо не стало праведного <i>(Пс. 11,2).</i></p>
<p>__________</p>
<p><i>Апостол: Євр. 304 зач.</i></p><p><b>Послання Апостола Павла до Євреїв 1, 10 – 2, 3.</b>
<p><i>10</i>. Ти, Господи, напочатку заснував землю,
<p>і небеса діло рук твоїх.
<p><i>11</i>. Вони зникнуть, ти ж перебуваєш;
<p>усі, мов одежа, постаріються;
<p><i>12</i>. ти їх, неначе одежу, згорнеш,
<p>і, немов одіж, вони зміняться.
<p>Ти ж – той самий,
<p>і літа твої не скінчаться.
<p><i>13</i>.  До кого з ангелів він коли мовив:
<p>Сідай праворуч мене,
<p>доки не покладу твоїх ворогів підніжком під ногу.
<p><i>14</i>. Хіба ж не всі вони служебні духи, що їх посилають до послуг тим, які мають унаслідувати спасіння?
<p><i>1</i>. Тому ми мусимо вважати дуже пильно на те, що чули, щоб, бува, нас не збило з путі. <i>2</i>. Бо коли слово, оголошене ангелами, було таке важне, що всякий його переступ і непослух тягнув за собою справедливу кару, <i>3</i>. як утечемо ми, коли занедбаємо таке велике спасіння? Його спочатку проповідував Господь, і воно було нам підтверджене тими, що його чули.
<p>__________</p>
<p><i>Алилуя, глас 6:</i> Хто живе в помочі Всевишнього, під покровом Бога небесного оселиться <i>(Пс. 90,1)</i>.
<p><i>Стих:</i> Скаже Господові, заступник мій єси і прибіжище моє, Бог мій, і надіюся на нього <i>(Пс. 90,2)</i>.
<p>__________</p>
<p><i>Євангеліє: Мр. 7 зач.</i></p><p><b>Євангеліє від Марка 2, 1-12.</b>
<p><i>1</i>. В той час, колй прийшов Ісус до Капернауму, чутка пішла, що він у домі. <i>2</i>. І там зібралося стільки народу, що не було більш місця, навіть перед дверима; і він промовляв до них словом. <i>3</i>. І от прийшли до нього несучи розслабленого; несли його четверо. <i>4</i>. А що із-за народу не могли принести до нього, розкрили стелю над місцем, де він був, і через отвір спустили ліжко, на якому лежав розслаблений. <i>5</i>. Ісус, уздрівши їхню віру, каже до розслабленого:
<p>– Сину, відпускаються тобі твої гріхи.
<p><i>6</i>. Були ж деякі книжники, що сиділи там і думали собі: 
<p><i>7</i>. – Як може цей так говорити? Він богохулить! Хто може прощати гріхи, крім одного Бога?
<p><i>8</i>. Ісус вмить збагнув духом, що вони таке собі думають, і каже до них:
<p><i>9</i>. – Чого таке мислите у серцях ваших? Що легше – сказати розслабленому: відпускаються тобі гріхи, чи сказати: встань, візьми твоє ліжко й ходи? <i>10</i>. Та щоб ви знали, що Син чоловічий має на землі владу відпускати гріхи, – мовить до розслабленого, – <i>11</i>. кажу тобі: встань, візьми своє ліжко і йди додому.
<p><i>12</i>. Устав той і зараз же взяв ліжко, й вийшов на очу всіх; і дивувалися всі, хвалили Бога й казали: – Ніколи ми такого не бачили.
<p>__________</p>
<p><i>Замість </i>Достойно, <i>співаємо:</i></p>
<p>Тобою радується, Благодатная, всяка твар, ангельський собор і чоловічеський рід, освященний храме і раю словесний, дівственна похвало, що із неї Бог воплотився і младенцем став – перед віками сущий Бог наш. Лоно бо Твоє престолом сотворив і утробу Твою просторішою небес учинив. Тобою радується, Благодатная, всяка твар, слава Тобі.</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i> Алилуя, <i>тричі</i>.</p>
<p>&nbsp;<hr />
<p><b>Євр. 1, 10 – 2, 3. «Мусимо вважати дуже пильно на те, що почули, щоб, бува, нас не знесло з дороги»</b>
<p>Щодня чуємо різні новини, різні думки, нові пропозиції. Часто в сумі цих багатьох нових знань і пропозицій можемо загубитись і втратити орієнтир. Тому завжди маємо мати цей сильний стержень, основу наших стосунків з Богом. Бо коли ми з Господом, то ніякі обставини не можуть нас вибити з колії, коли ми є з Ним, то ніщо нас не може забагато хвилювати. Бо з нами є Бог. 
<p>Через призму віри можемо подивитися на все, що діється в нашому житті. Святий Августин казав: коли Бог – на першому місці, то все інше буде на своїх місцях. Коли Його немає на першому місці, то щось інше неминуче займе перше місце. Скажімо собі правду, скільком різним справам і обов’язкам ми приділяємо надто багато часу та уваги. Скільки подій впливають на нас і ми ними переймаємось, саме вони знову і знову збивають нас з дороги і ми забуваємо про Бога. 
<p><b>Тому зізнаймось собі щиро, є багато чого, що віддаляє нас від Господа, і намагаймось у шкалі пріоритетів поставити взаємини з Богом на перше, чільне місце!</b>
<p>&nbsp;
<p><b>Мр. 2, 1-12. «Що легше – сказати розслабленому: Відпускаються тобі гріхи, а чи сказати: Встань, візьми твоє ліжко й ходи?»</b>
<p>Не дивно, що євреям, які дуже звикли до своїх традицій, було складно сприйняти особу Ісуса Христа і Його поведінку. Випадок із розслабленим влучно це підкреслює. Адже здоров’я за часів Ісуса не просто цінували, а вважали виявом Божого благословення. І Господь зцілює розслабленого, повертає йому здоров’я, навіть більше – відпускає йому гріхи. Так Він виявляє своє Божество. І, здавалося б, саме тоді всі присутні мали зрозуміти, Хто перед ними. Для сучасного християнина, який розуміє, що Ісус Христос – Той, хто дає зцілення, Той, хто своєю кров’ю змиває наші гріхи, ця ситуація логічна. Але як часто у своєму житті, коли перебуваємо в ситуації цього розслабленого, шукаємо зцілення і прощення в нашого Господа? 
<p>Мати добре здоров’я – великий дар від Бога, однак часто ми це усвідомлюємо лише тоді, коли хворіємо. А наскільки більшим даром є можливість мати добре духовне здоров’я через Боже прощення, багато християн усвідомлюють лише під час Великого посту. <b>Кожна людина в глибині свого серця усвідомлює свої гріхи, але, ніби адвокат, виправдовує себе, свої вчинки. У час Великого посту людина має нагоду проаналізувати свій душевний стан, покаятися й приступити до Божого прощення. </b>
<p>Покаяння – це великий дар, який дав нам Бог, однак не для того, щоб ми користали з нього лише раз на рік. Якщо усвідомлюємо свій гріх – більше чи менше, – то завжди якнайшвидше приходьмо до Бога, перепрошуймо Його і змінюймося. Бо ж каже Господь: «Хто без гріха?» Хіба ми буваємо без гріха? Тому частіше прибігаймо до Бога з покаянням, взиваючи про прощення, і так швидше перемінимося, станемо досконалішими, праведними та святими. 
<p>&nbsp;<p><b>Владика Венедикт (Алексійчук)</b>