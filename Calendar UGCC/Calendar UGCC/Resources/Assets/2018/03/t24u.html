<h2 align="center" ><b>УТРЕНЯ</b></h2>
<p><i>Священник в епітрахилі перед св. дверми виголошує</i>: Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління <i>(3 р.)</i></p>
<p>Господи, губи мої відкрий,* і уста мої сповістять хвалу твою <i>(2 р.)</i></p>
<h3 align="center" ><b>Шестипсалм'я</b></h3>
<p><b>Псалом 3 </b><i>(У понеділок)</i></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 </b><i>(У вівторок<b>)</b></i></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 </b><i>(У середу)</i></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р., без поклонів)</i></p>
<p>Господи, помилуй. <i>(3 р.)</i>. Слава, і нині:</p>
<p><b>Псалом 87 </b><i>(У четвер)</i></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102</b><i>(У п'ятницю)</i><b></b></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 </b><i>(У суботу й неділю)</i><b></b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</i></p>
<h3 align="center" ><b>Мирна єктенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії хор співає </i></p>
<h3 align="center" ><b><i>Бог Господь...</i></b><i> (Пс. 117) на голос 8:</i></h3>
<p>Бог – Господь, і явився нам; благословен, хто йде в ім'я Господнє.</p>
<p><i>Стих:</i> Прославляйте Господа, бо він добрий, бо милість його вічна.</p>
<p><i>Стих:</i> Вони навколо обступили мене, але я ім'ям Господнім переможу їх.</p>
<p><i>Стих:</i> Я не вмру, а житиму і розказуватиму про діла Господні!</p>
<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>
<p><i>(г. 8)</i> Зрозумівши таємне повеління,* квапливо став Безтілесний під покрівлею Йосифа,* мовивши тій, що не знала мужа:* Хто, зійшовши, прихилив небеса,* той увесь незмінно вміщається в тобі.* Бачивши, як він у твоїм лоні прийняв вигляд раба,* з острахом взиваю до тебе:* Радуйся, Невісто - Діво чистая! <i>(2 р.)</i></p>
<p><b>Слава і нині:</b> <i>(г. 8)</i> Зрозумівши таємне повеління,* квапливо став Безтілесний під покрівлею Йосифа,* мовивши тій, що не знала мужа:* Хто, зійшовши, прихилив небеса,* той увесь незмінно вміщається в тобі.* Бачивши, як він у твоїм лоні прийняв вигляд раба,* з острахом взиваю до тебе:* Радуйся, Невісто - Діво чистая!</p>
<p><i>По тропарях співаємо сідальні. </i></p>
<h3 align="center" ><b><i>Після першого стихослов'я</i></b></h3>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><b><i>Кондак 1</i></b></p>
<p>Непереможній Владарці на честь перемоги ми, врятовані від лиха, благодарні пісні виписуємо Тобі, раби твої, Богородице. А Ти, що маєш силу нездоланну, від усяких нас бід охорони, щоб звати Тобі:</p>
<p>Радуйся, Невісто неневісная!</p>
<p><b><i>Ікос 1</i></b></p>
<p>Ангела відпоручника було зіслано з неба привітати Богородицю, та коли він побачив Твоє втілення, Господи, то, глибоко вражений, так промовив до неї своїм безтілесним голосом:</p>
<p>Радуйся, бо через Тебе радість засяє;</p>
<p>Радуйся, бо через Тебе прокляття щезне;</p>
<p>Радуйся, Адама з упадку піднесення;</p>
<p>Радуйся, Євиних сліз осушення;</p>
<p>Радуйся, висото для людського розуму недосяжна;</p>
<p>Радуйся, глибино і для ангельського розуму непроглядна;</p>
<p>Радуйся, бо Ти стала престолом царя – Господа;</p>
<p>Радуйся, бо Ти носиш того, хто все носить;</p>
<p>Радуйся, зоре досвітня, провіснице сонця;</p>
<p>Радуйся, лоно божественного втілення;</p>
<p>Радуйся, бо тобою сотворіння обновляється;</p>
<p>Радуйся, бо через Тебе Творцеві поклоняємося.</p>
<p>Радуйся, Невісто неневісная!</p>
<p><b><i>Кондак 2</i></b></p>
<p>Бачачи себе чистою, Пресвята Діва рішучо відповіла Гавриїлові: Дивних слів твоїх душа моя неспроможна збагнути, бо про яке зачаття в дівственному лоні Ти можеш говорити, виголошуючи: Алилуя!</p>
<p><b><i>Ікос 2</i></b></p>
<p>Тайну незбагненну збагнути бажаючи запитала Діва божого посланця: Скажи мені, як з непорочного лона дівичого може Син родитися? А він зі страхом відповів їй, кажучи:</p>
<p>Радуйся, в невимовну постанову божу втаємничена;</p>
<p>Радуйся, повірнице тайн, мовчанкою вкритих;</p>
<p>Радуйся, започаткування чудес Христових;</p>
<p>Радуйся, осново правд віри щодо нього;</p>
<p>Радуйся, драбино небесна, що Бог зійшов нею;</p>
<p>Радуйся, мосте, що сущих на землі ведеш до неба;</p>
<p>Радуйся, чудо для ангелів предивне;</p>
<p>Радуйся, поразко тяжка для диявола;</p>
<p>Радуйся, бо Ти світло зродила пречудне;</p>
<p>Радуйся, бо Ти не виявила нікому, як це сталося;</p>
<p>Радуйся, бо Ти пізнання мудреців перевищуєш;</p>
<p>Радуйся, бо Ти розум вірних просвічуєш.</p>
<p>Радуйся, Невісто неневісная!</p>
<p><b><i>Кондак 3</i></b></p>
<p>Сила Всевишнього обгорнула тоді непорочну Діву, і вона зачала, а плодотворне своє лоно вчинила немов би родючою нивою для тих, що хочуть збирати плоди спасення, співаючи: Алилуя!</p>
<p><b><i>Ікос 3</i></b></p>
<p>Маючи Бога в лоні своєму, поспішає Діва до Єлисавети, а дитя тієї, як тільки почуло її привітання, зраділо і заворушилось, і тим, наче піснями, Богородицю привітало:</p>
<p>Радуйся, галузко рослини нев’янущої;</p>
<p>Радуйся, бо Ти придбала плід безсмертний;</p>
<p>Радуйся, виховнице виховника чоловіколюбного;</p>
<p>Радуйся, бо Ти породила дателя життя нашого;</p>
<p>Радуйся, ниво, родюща багатство милосердя;</p>
<p>Радуйся, трапезо, пребагата на дари помилування;</p>
<p>Радуйся, бо через Тебе рай наново зацвів розкішне;</p>
<p>Радуйся, бо Ти даєш душам пристановище;</p>
<p>Радуйся, приємне молитви кадило;</p>
<p>Радуйся, всього світу очищення;</p>
<p>Радуйся, благовоління боже для смертних людей;</p>
<p>Радуйся, довір’я смертних людей до Бога.</p>
<p>Радуйся, Невісто неневісная!</p>
<p>Непереможній Владарці на честь перемоги ми, врятовані від лиха, благодарні пісні виписуємо Тобі, раби твої, Богородице. А Ти, що маєш силу нездоланну, від усяких нас бід охорони, щоб звати Тобі:</p>
<p>Радуйся, Невісто неневісная!</p>
<h3 align="center" ><b><i>Після другого стихослов'я</i></b></h3>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Ти благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><b><i>Кондак 4</i></b></p>
<p>Бурею глибоких сумнівів охоплений, збентежився праведний Йосиф і, знаючи Тебе дівою, подумав, що Ти, непорочна, була кимсь зведена; але, пізнавши, що Ти зачала від Духа Святого, промовив: Алилуя!</p>
<p><b><i>Ікос 4</i></b></p>
<p>Почули пастирі, як ангели величають Христа, що в людському тілі прийшов на світ, і поспішили до нього, як до пастиря, а побачивши Бога, як те ягня непорочне, вигодуване в лоні Марії, привітали Її словами:</p>
<p>Радуйся, Мати ягнятка і пастиря;</p>
<p>Радуйся, кошаро овець духовних;</p>
<p>Радуйся, захисте від ворогів невидимих;</p>
<p>Радуйся, ключе, що райські двері відмикаєш;</p>
<p>Радуйся, бо небеса тішаться з землею;</p>
<p>Радуйся, бо земля веселиться з небесами;</p>
<p>Радуйся, апостолів славо безупинна;</p>
<p>Радуйся, подвижників сило непереможна;</p>
<p>Радуйся, осново віри непохитна;</p>
<p>Радуйся, світле пізнання благодаті;</p>
<p>Радуйся, бо через Тебе пекло опустіло;</p>
<p>Радуйся, бо через Тебе ми в славу зодягнулися.</p>
<p>Радуйся, Невісто неневісная!</p>
<p><b><i>Кондак 5</i></b></p>
<p>Богопровідну зірку побачивши, мудреці пішли за її світлом, немов за світильником, царя могутнього шукаючи, а знайшовши, приступили до недоступного і закликали з радости: Алилуя!</p>
<p><b><i>Ікос 5</i></b></p>
<p>Коли сини халдейські побачили на руках Діви того, хто руками своїми людей сотворив, і Владику в ньому пізнавши, хоч і прийняв він вигляд людський, поспішили дарами його вшанувати, а благословенну між жінками привітали:</p>
<p>Радуйся, Мати зорі незаходимої;</p>
<p>Радуйся, світанку дня таїнственного;</p>
<p>Радуйся, бо Ти вгасила вогонь спокуси;</p>
<p>Радуйся, бо Ти просвіщаєш визнавців Святої Тройці;</p>
<p>Радуйся, бо Ти позбавила влади нелюдяного мучителя;</p>
<p>Радуйся, бо Ти явила Христа, Господа Чоловіколюбця;</p>
<p>Радуйся, бо Ти визволяєш людей від служби ідолохвальної;</p>
<p>Радуйся, захиснице від учинків зіпсуття;</p>
<p>Радуйся, бо Ти спинила вогнепоклонство;</p>
<p>Радуйся, бо Ти пригасила полум’я пристрастей;</p>
<p>Радуйся, вірних провіднице до мудрости;</p>
<p>Радуйся, веселосте всіх поколінь.</p>
<p>Радуйся, Невісто неневісная!</p>
<p><b><i>Кондак 6</i></b></p>
<p>Здійснивши пророцтво про Тебе, богоносними проповідниками вернулися мудреці до Вавилону і, всім про Тебе, Христе, проповідуючи, поминули вони шаленого Ірода, нездатного співати: Алилуя!</p>
<p><b><i>Ікос 6</i></b></p>
<p>Освітивши Єгипет світлом Твоєї правди, Ти розвіяв темряву облуди, бо ідоли його, Спасе, впали, не встоявши перед силою Твоєю, а ті, що їх позбулися, привітали Богородицю:</p>
<p>Радуйся, роду людського поправо;</p>
<p>Радуйся, нечистої сили погубо;</p>
<p>Радуйся, бо Ти лукавство обману стоптала;</p>
<p>Радуйся, бо Ти ідолів облуду викрила;</p>
<p>Радуйся, море, що фараона душевного потопило;</p>
<p>Радуйся, скеле, що спрагнених життям напоїла;</p>
<p>Радуйся, стовпе вогненний, що сущим у темряві дорогу показує;</p>
<p>Радуйся, покрове світу, ширший від облаків;</p>
<p>Радуйся, поживо, що манну заступила;</p>
<p>Радуйся, служебнице гостини святої;</p>
<p>Радуйся, земле обіцяна;</p>
<p>Радуйся, земле, молоком і медом текуча.</p>
<p>Радуйся, Невісто неневісная!</p>
<p>Непереможній Владарці на честь перемоги ми, врятовані від лиха, благодарні пісні виписуємо Тобі, раби твої, Богородице. А Ти, що маєш силу нездоланну, від усяких нас бід охорони, щоб звати Тобі:</p>
<p>Радуйся, Невісто неневісная!</p>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b>Канон, глас 4</b></h3>
<p><b><i>Кондак 7</i></b></p>
<p>Маючи покинути цей світ облудний, Симеон прийняв Тебе як немовля на руки свої, але, пізнавши в Тобі правдивого Бога і здивований Твоєю невимовною премудрістю, він закликав: Алилуя!</p>
<p><b><i>Ікос 7</i></b></p>
<p>Новий твір показав Творець, коли прийшов між нас – свої сотворіння: бо зачався божественно в непорочному лоні і вийшов з нього, зберігаючи його таким, як було перед тим, ненарушеним, щоб ми, подивляючи це чудо, співали Богоматері:</p>
<p>Радуйся, квітко нетлінности;</p>
<p>Радуйся, віночку чистоти;</p>
<p>Радуйся, воскресення прообразе ясний;</p>
<p>Радуйся, Ти, що життя ангелів показала;</p>
<p>Радуйся, дерево, що родиш овочі на поживу вірним;</p>
<p>Радуйся, деревино ряснолиста, що багатьом дає захисток;</p>
<p>Радуйся, бо Ти породила відкупителя для поневолених;</p>
<p>Радуйся, бо Ти породила провідника для заблуканих;</p>
<p>Радуйся, судді праведного ублагання;</p>
<p>Радуйся, багатьох гріхів прощення;</p>
<p>Радуйся, надіє безнадійних;</p>
<p>Радуйся, любове, вища понад усі бажання.</p>
<p>Радуйся, Невісто неневісная!</p>
<p><b><i>Кондак 8</i></b></p>
<p>Побачивши чудодивне народження, віддалімся від світу і думками перенесімся на небо, бо ж на те Всевишній Бог з’явився на землі як смиренний чоловік, щоб на небо піднести тих, що співають йому: Алилуя!</p>
<p><b><i>Ікос 8</i></b></p>
<p>Увесь був на землі, але й неба не покинув був незбагненний Бог Слово, бо це не зміною місцеперебування було, а божественним сходженням і народженням від Богом вибраної Діви, що чула такі привітання:</p>
<p>Радуйся, бо Ти вмістила Бога невмістимого;</p>
<p>Радуйся, величного таїнства брамо;</p>
<p>Радуйся, для невірних новино нечувана;</p>
<p>Радуйся, для вірних похвало найвища;</p>
<p>Радуйся, пресвята коліснице сущого на херувимах;</p>
<p>Радуйся, осідку преславний сущого на серафимах;</p>
<p>Радуйся, бо Ти супротивності погодила;</p>
<p>Радуйся, бо Ти дівство і материнство поєднала;</p>
<p>Радуйся, бо через Тебе провина прощена;</p>
<p>Радуйся, бо через Тебе рай знову відчинений;</p>
<p>Радуйся, ключе до царства Христового;</p>
<p>Радуйся, надіє добра вічного.</p>
<p>Радуйся, Невісто неневісная!</p>
<p><b><i>Кондак 9</i></b></p>
<p><i>Усі</i> ангельські сили здивувались величності твого втілення, Христе, бо неприступного Бога побачили як приступного для всіх чоловіка, що з ними перебуває і чує від усіх: Алилуя!</p>
<p><b><i>Ікос 9</i></b></p>
<p>Бачимо, що промовці велемовні, наче риби німі перед тобою, Богородице, бо неспроможні пояснити, як то Ти, дівою перебуваючи, породити змогла. А ми, подивляючи це таїнство, з вірою взиваємо:</p>
<p>Радуйся, Премудрости Божої вмістилище;</p>
<p>Радуйся, провидіння Божого скарбнице;</p>
<p>Радуйся, бо Ти мудреців немудрими являєш;</p>
<p>Радуйся, бо красномовці перед тобою німують;</p>
<p>Радуйся, бо завзяті дослідники перед тобою розум утратили;</p>
<p>Радуйся, бо перед тобою замовкли ті, що різні вигадки видумували;</p>
<p>Радуйся, бо Ти атенців лукаві хитрощі розвіяла;</p>
<p>Радуйся, бо Ти мережі риболовців наповнила;</p>
<p>Радуйся, бо Ти з безодні незнання виводиш;</p>
<p>Радуйся, бо Ти пізнання багатьох просвіщаєш;</p>
<p>Радуйся, кораблю тих, що хочуть спастися;</p>
<p>Радуйся, пристане плавби життєвої.</p>
<p>Радуйся, Невісто неневісная!</p>
<p>Непереможній Владарці на честь перемоги ми, врятовані від лиха, благодарні пісні виписуємо Тобі, раби твої, Богородице. А Ти, що маєш силу нездоланну, від усяких нас бід охорони, щоб звати Тобі:</p>
<p>Радуйся, Невісто неневісная!</p>
<p>Далі чотирипіснець, преподобного Йосифа<b>, глас 6</b></p>
<p><b>Пісня 6</b>. Ірмос: <b>Житейське море, схвильоване бурею напастей бачивши,* і до тихого пристановища твого прийшовши, кличу до тебе:* Визволи з тління життя моє, Многомилостивий!</b></p>
<p>Мученики, що постраждали, як каміння коштовне по землі валялись, усяке будівництво ворога припинили і стали храмами живого Бога.</p>
<p>Вас, мученики, благаємо, бо ви добре звершили свою путь: укріпіть нас путь посту добре пройти і засяяти звершенням чеснот.</p>
<p>Рабів Твоїх, Владико, що на землі спочили і до Тебе, Преблагого, перейшли, вчини спільниками Царства Твого, божественних Твоїх мучеників молитвами, Многомилостивий.</p>
<p>Богородичний: Єдина всехвальна, тим, хто оспівує Тебе вірно, подай прощення гріхів і частину Божественних дарувань; молися, Мати Діво, Всесвятому Слову.</p>
<p><b><i>Кондак 10</i></b></p>
<p>Світ спасти бажаючи, прийшов Творець, як сам обіцяв, та був пастирем нашим як Бог, що з любови до нас став чоловіком, щоб як чоловік прикликати чоловіка, а як Бог, щоб почути від нас: Алилуя!</p>
<p><b><i>Ікос 10</i></b></p>
<p>Ти охорона дівам, Богородице Діво, та й для всіх, що до Тебе вдаються, дав за охорону Тебе, Пречиста, неба і землі Творець, що в Твоєму лоні поселився і всіх навчив взивати до Тебе:</p>
<p>Радуйся, дівичости підпоро;</p>
<p>Радуйся, брамо спасення;</p>
<p>Радуйся, основоположнице духовної обнови;</p>
<p>Радуйся, подателько божої ласки;</p>
<p>Радуйся, бо Ти відродила нас, у грісі зачатих;</p>
<p>Радуйся, бо Ти нерозумних спам’ятала;</p>
<p>Радуйся, бо Ти знищила того, що псує душі;</p>
<p>Радуйся, бо Ти породила сівача невинности;</p>
<p>Радуйся, світлице непорочного подружжя;</p>
<p>Радуйся, бо Ти вірних з Господом поєднала;</p>
<p>Радуйся, дівиць виховнице чудова;</p>
<p>Радуйся, душ святих дівственна окрасо.</p>
<p>Радуйся, Невісто неневісная!</p>
<p><b><i>Кондак 11</i></b></p>
<p>Пісня найкраща буде ніщо в порівнянні з багатством милосердя твого, і хоч принесемо Тобі, Царю святий, стільки пісень, що зернин піску, то не зробимо нічого достойного супроти тих дарів, які дав Ти нам, що співаємо: Алилуя!</p>
<p><b><i>Ікос 11</i></b></p>
<p>Світлопромінним світильником стала Пресвята Діва для тих, що перебувають у темряві, бо запалила світло надприродне і провадить усіх до божественного пізнання, просвічуючи блиском людський розум; тож вітаємо Її за те привітами:</p>
<p>Радуйся, проміння сонця духовного;</p>
<p>Радуйся, сяйво світла невгасаючого;</p>
<p>Радуйся, блискавко, що душі прояснює;</p>
<p>Радуйся, що страхом грому ворогів проймаєш;</p>
<p>Радуйся, бо Ти світлом променистим засіяла;</p>
<p>Радуйся, джерело ріки повноводної;</p>
<p>Радуйся, прообразе животворної купелі;</p>
<p>Радуйся, від скверни гріховної очищення;</p>
<p>Радуйся, купеле, що сумління обмиває;</p>
<p>Радуйся, чашо, що з неї радість черпаємо;</p>
<p>Радуйся, запаху пахощів Христових;</p>
<p>Радуйся, життя, повне таїнственної радости.</p>
<p>Радуйся, Невісто неневісная!</p>
<p><b><i>Кондак 12</i></b></p>
<p>Обдарувати ласкою бажаючи і простити людям давні гріхи, усіх довгів проститель сам прийшов до тих, що віддалилися від його ласки, і, роздерши їх довгові зобов’язання, від усіх чує: Алилуя!</p>
<p><b><i>Ікос 12</i></b></p>
<p>Оспівуючи Твоє Дитя, величаємо й Тебе, Богородице, як живу святиню, бо Господь, що держить усе в своїй руці, поселився в Твоєму лоні, освятив, прославив, і навчив нас усіх співати Тобі:</p>
<p>Радуйся, мешкання Бога і Слова;</p>
<p>Радуйся, свята над святими;</p>
<p>Радуйся, кивоте, Святим Духом позолочений;</p>
<p>Радуйся, скарбе життя невичерпний;</p>
<p>Радуйся, вінче коштовний володарів побожних;</p>
<p>Радуйся, похвало чесна священиків богомільних;</p>
<p>Радуйся, непорушна вежо церкви;</p>
<p>Радуйся, непохитна опоро держави;</p>
<p>Радуйся, бо в Тобі запевнення нашої перемоги;</p>
<p>Радуйся, бо через Тебе вороги згинуть;</p>
<p>Радуйся, тіла мого оздоровлення;</p>
<p>Радуйся, душі моєї спасення.</p>
<p>Радуйся, Невісто неневісная!</p>
<p><b><i>Кондак 13</i></b></p>
<p>О, всехвальна Мати, що породила понад всіх святих Святіше Слово, прийми нинішнє моління наше і рятуй нас від усякої напасти та охорони від мук вічних тих, що співають ради Тебе: Алилуя! <i>(3 р.)</i></p>
<p><b><i>Ікос 1</i></b></p>
<p>Ангела відпоручника було зіслано з неба привітати Богородицю, та коли він побачив Твоє втілення, Господи, то, глибоко вражений, так промовив до неї своїм безтілесним голосом:</p>
<p>Радуйся, бо через Тебе радість засяє;</p>
<p>Радуйся, бо через Тебе прокляття щезне;</p>
<p>Радуйся, Адама з упадку піднесення;</p>
<p>Радуйся, Євиних сліз осушення;</p>
<p>Радуйся, висото для людського розуму недосяжна;</p>
<p>Радуйся, глибино і для ангельського розуму непроглядна;</p>
<p>Радуйся, бо Ти стала престолом царя – Господа;</p>
<p>Радуйся, бо Ти носиш того, хто все носить;</p>
<p>Радуйся, зоре досвітня, провіснице сонця;</p>
<p>Радуйся, лоно божественного втілення;</p>
<p>Радуйся, бо тобою сотворіння обновляється;</p>
<p>Радуйся, бо через Тебе Творцеві поклоняємося.</p>
<p>Радуйся, Невісто неневісная!</p>
<p><b><i>Кондак 1</i></b></p>
<p>Непереможній Владарці на честь перемоги ми, врятовані від лиха, благодарні пісні виписуємо Тобі, раби твої, Богородице. А Ти, що маєш силу нездоланну, від усяких нас бід охорони, щоб звати Тобі:</p>
<p>Радуйся, Невісто неневісная!</p>
<p>Пісня 7 Ірмос: <b>Росоносною зробив піч ангел для побожних юнаків,* а веління Боже, що халдеїв опаляло,* приневолило гнобителя взивати:* Благословенний ти, Боже, батьків наших.</b></p>
<p>Пресвітлий собор Божественних Твоїх мучеників, Многомилостивий, у світлі Твоєму невечірньому нині перебуває; їх молитвами подай усім просвічення і гріхів очищення, Христе.</p>
<p>Який прекрасний час, що дав нам стримання, Господи; в ньому змилосердься до нас, як благий, молитвами святих страдників, які полюбили чесні страждання Твої.</p>
<p>Перейшли багатоболісну бурю життя раби Твої, Владико, направ їх до пристановища Твого, щоб і вони разом з усіма обраними взивали: благословенний Ти, Господи, Боже отців наших.</p>
<p>Богородичний: Законотворця народивши, благай, Приснодіво, очистити беззаконня всіх тих, хто в нинішній час старанно і з добрим наміром проводить божественний піст.</p>
<p>Пісня 8. Ірмос: <b>Із полум'я угодникам росу виточив* і жертву праведника водою спалив ти, що все твориш, Христе, тільки з своєї волі.* Тебе прославляємо по всі віки!</b></p>
<p>Святих мучеників подвигу небесні сили здивувалися; їх молитвами, милостями Твоїми, Владико, нас обдаруй, Милосердний.</p>
<p>Вогонь Божественною росою подолали страдники Господні досточудні; визволіть нас від мук вогню, вашими теплими молитвами до Богородиці.</p>
<p>Преблагий Слове, тих, хто відійшов від нас у православній вірі, сподоби життя на небесах у святій світлості, молитвами добропобідних мучеників.</p>
<p>Богородичний: Молитвами, Милостивий, Тієї, Яка народила Тебе, і святих мучеників і апостолів Твоїх, просвіти наші душі, щоб славити Тебе в радості душевній повіки.</p>
<h3 align="center" ><b><i>Пісня Богородиці</i></b></h3>
<p><i>Диякон:</i> Богородицю і Матір Світла піснями звеличаймо.</p>
<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(після кожного стиха)</i>.</p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<p><b>Пісня 9</b></p>
<p>Ірмос: <b>Бога людям неможливо бачити,* бо на нього й ангельські хори не сміють дивитися;* через тебе ж, Всечиста, Слово втілене з'явилося людям.* Величаючи його з небесними силами, – тебе славимо.</b></p>
<p>Як світло, як сонце, засяяли, мученики, і всю землю промінням побожности, світлими чудесами просвітили, і багатобожжя темряву розігнали; їх молитвами, Боже, помилуй нас.</p>
<p>Воїнство мучеників непереможне всіх нас укріпить добре нести подвиг і пройти шлях посту, щоб, звершивши справу божественного життя, бути причасниками життя вічного, радіючи.</p>
<p>Нехай буде Твоя благість, Господи, на тих, хто від нас преставився Твоїм повелінням; нехай оточить їх Твоя милість, і нехай приведе їх у просвічені оселі, світлом лиця Твого.</p>
<p>Богородичний: Гласом ангельським породила Ти, Богородице, невимовно Ангела Ради Отчої; прийми глас рабів Твоїх, який ми підносимо в час посту, і принеси його Богові, як кадило.</p>
<p><i>Після канону, співаємо </i>Достойно<i> та Світильні.</i></p>
<p><b>Достойно</b></p>
<p>(<i>г. 6</i>) Достойно є воістину* величати блаженною тебе, Богородицю,* всеблаженну і пренепорочну і Матір Бога нашого.* Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<h3 align="center" ><b>Світильний</b>:</h3>
<p>Те, що від віку таїнство, пізнається нині: Бог – Боже Слово, Сином Діви Марії заради милосердя стає, і радість благовіщення Гавриїл провіщає; з ним же і ми взиваймо всі: радуйся, Мати Господня.</p>
<h3 align="center" ><i>І співаємо <b>хвалитні </b>на глас 4:</i></h3>
<p><b>Псалом 148</b></p>
<p><b>Усе, що живе, нехай хвалить Господа.* Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<h3 align="center" ><b><i>Стихири</i></b></h3>
<p>Щоб суд написаний над ними вчинити.* Це слава всіх його преподобних.</p>
<p><b>Псалом 150</b></p>
<p>Хваліте Бога у святині його,* хваліте його у твердині сили його.</p>
<p><i>Стих: </i>Хваліте його за його подвиги великі,* хваліте його в його величі безмежній.</p>
<p><i>(г. 4):</i> Сокровенне таїнство, і ангелам невідоме, Гавриїл архангел відкриває і до Тебе, приходить нині, єдиної непорочної, доброї голубиці і з роду нашого обраної, і взиває до Тебе, Пресвята: радуйся, приготуйся словом Бога Слово прийняти у Твоєму лоні.</p>
<p><i>Стих: </i>Хваліте його звуком рогу,* хваліте його на гарфі й на гуслах.</p>
<p>Світлоносна палата приготована Тобі, Владико, – лоно чистої Богоневісти: гряди до неї і зійди, ущедри творіння Твоє, що через заздрість напасть прийняло, впало в рабство оманщика і першу красу згубило, Твого спасительного зшестя чекаючи.</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p>Гавриїл архангел до Тебе, Всенепорочної, прийшов явно і взивав до Тебе: радуйся, клятви зняття, постання впалих; радуйся, єдина обрана Богом; радуйся, коліснице Сонця слави: прийми Безплотного, Який хоче оселитися в лоні Твоєму.</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Сокровенне таїнство, і ангелам невідоме, Гавриїл архангел відкриває і до Тебе, приходить нині, єдиної непорочної, доброї голубиці і з роду нашого обраної, і взиває до Тебе, Пресвята: радуйся, приготуйся словом Бога Слово прийняти у Твоєму лоні.</p>
<p><b>Слава: і нині:</b> <i>(самогласний, г. 4): </i>Слово, яке не відала, почула Богородиця, бо Їй сказав архангел слово благовіщення; прийнявши з вірою це привітання, зачала Ти Бога; Тому й ми, радіючи, взиваємо до Тебе: із Тебе істинно воплотився Бог, даруй мир світові і душам нашим велику милість.</p>
<p><i>По хвалитних стихирах, на „Слава”, диякон відчиняє св. двері. Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i> Слава Тобі, що Світло нам показав! Вірні співають велике славослов’я.</p>
<h3 align="center" ><b>Велике славослов'я</b></h3>
<p>Слава во вишніх Богу*, і на землі мир*, в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву.</p>
<p>Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p><b>Слава і нині:</b> Святий Безсмертний, помилуй нас.</p>
<p>Святий Боже, святий Кріпкий, святий Безсмертний, помилуй нас.</p>
<p><i>Потім, також за звичаєм, співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>
<p><b><i>Тропар</i></b></p>
<p><i>(г. 8):</i> Зрозумівши таємне повеління,* квапливо став Безтілесний під покрівлею Йосифа,* мовивши тій, що не знала мужа:* Хто, зійшовши, прихилив небеса,* той увесь незмінно вміщається в тобі.* Бачивши, як він у твоїм лоні прийняв вигляд раба,* з острахом взиваю до тебе:* Радуйся, Невісто, Діво чистая!</p>
<p><i>Після цього стає диякон на своє звичайне місце і виголошує </i></p>
<h3 align="center" ><b><i>Єктенію усильного благання</i></b><i>:</i></h3>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй. <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Єктенія прохальна</b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Великий відпуст</b></h3>
<p><i>Диякон:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу правословну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, молитвами пречистої своєї Матері, силою чесного і животворящого хреста, заступництвом чесних небесних сил безплотних, чесного і славного пророка, предтечі і христителя Йоана, святих, славних і всехвальних апостолів, святого отця нашого Миколая, архиєпископа Мирлікійського, чудотворця, святих, славних і переможних мучеників, преподобних і богоносних отців наших, святих і праведних богоотців Йоакима й Анни, і святого (<i>ім'я, якого є храм</i>), і святого отця нашого Софронія, патріарха Єрусалимського, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>