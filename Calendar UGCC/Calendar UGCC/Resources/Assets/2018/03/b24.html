<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму, Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Повеління тайно зо зрозумінням прийнявши,* під покрівлею Йосифа з поспіхом став безплотний,* мовлячи Тій, що не зазнала подружжя:* Хто приклонив сходженням небеса, той увесь незмінно вміщається в Тобі;* і, його видячи, як прийняв вид раба у лоні Твоїм, лякаюся звати Тобі:* Радуйся, Невісто неневісная.</p>
<p>Слава, і нині: <i>Кондак, глас 8:</i> Непереможній Владарці* на честь перемоги* ми, врятовані від лиха,* благодарні пісні виписуємо Тобі,* раби Твої, Богородице.* А Ти, що маєш силу нездоланну,* від усяких нас бід охорони,* щоб звати Тобі:* Радуйся, Невісто неневісная.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать Мене всі роди <i>(Лк. 1,48).</i></p>
<p>__________</p>
<p><i>Апостол: </i></p>
<p><i>Ряд.: Євр. 322 зач.</i><p><b>Послання Апостола Павла до Євреїв 9, 24-28.</b>
<p><i>24</i>. Браття, Христос увійшов не в рукотворну святиню, яка була подобою правдивої, а в саме небо, щоб тепер явитися за нас перед лицем Божим. <i>25</i>. Та й не на те увійшов він, щоб принести себе самого багато разів у жертву, як входить первосвященик щороку в святиню з чужою кров'ю; <i>26</i>. інакше бо він був би мусів багато разів страждати від заснування світу. Тепер же він раз назавжди явився на кінці віків, щоб знищити гріх своєю жертвою. <i>27</i>. І як призначено людям раз умерти, і потім суд, <i>28</i>. так і Христос лиш раз мав себе принести, щоб узяти на себе гріхи багатьох; вдруге же не гріха ради, але для спасіння явиться тим, що очікують його.
<p><i>Богородиці: Євр. 320 зач.</i></p><p><b>Послання Апостола Павла до Євреїв 9, 1-7.</b></p><p><i>1</i>. Браття, перший завіт мав також свої установи щодо служби і мав святиню земну. <i>2</i>. Споруджено бо перший намет, де були світильник, стіл і хліби предложення; він зветься Святе. <i>3</i>. За другою завісою був намет, званий Святе святих, <i>4</i>. зо золотим жертовником для палення пахучого кадила та кивотом завіту, що був увесь покритий золотом; у ньому був золотий посуд з манною, розцвіле жезло Арона й таблиці завіту. <i>5</i>. Зверху же над ним були херувими слави, що крильми отінювали престол умилостивлення. Але про це не час тепер говорити докладно.</p><p><i>6</i>. І от як усе це так було уряджено, в перший намет увіходили завжди священики, виконуючи службу; <i>7</i>. в другий же раз на рік – лише первосвященик, і то не без крови, яку приносив за свої і людські провини.</p>
<p>__________</p>
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс. 131,8).</i></p>
<p><i>Стих:</i> Пом’яни, Господи, Давида і всю кротость його <i>(Пс. 131,1).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 35 зач.</i><p><b>Євангеліє від Марка 8, 27-31.</b>
<p><i>27</i>. Одного разу пішов Ісус із учнями до сіл Кесарії Филипової і в дорозі питав учнів, кажучи до них:
<p>– За кого мене мають люди?
<p><i>28</i>. Вони йому відповіли:
<p>– Одні – за Івана Христителя, інші – за Іллю, ще інші – за одного із пророків.
<p><i>29</i>. – А ви, – спитав їх, – що кажете про мене: хто я?
<p>Озвавсь Петро й каже до нього:
<p>– Ти – Христос.
<p><i>30</i>. І він наказав їм гостро, щоб нікому не говорили про нього.
<p><i>31</i>. І почав навчати їх, що Синові чоловічому треба багато страждати, і старші, первосвященики та книжники відцураються його і його уб'ють, і він по трьох днях воскресне. 
<p><i>Богородиці: Лк. 54 зач.</i></p><p><b>Євангеліє від Луки 10, 38-42; 11, 27-28.</b></p><p><i>38</i>. В той час увійшов Ісус в одне село, і якась жінка, Марта на ім'я, прийняла його в хату. <i>39</i>. Була у неї сестра, що звалася Марія; ця, сівши в ногах Господа, слухала його слова. <i>40</i>. Марта ж клопоталася, услуговуючи всіляко. Підійшла вона й каже:</p><p>– Господи, чи тобі байдуже, що сестра моя лишила мене саму служити? Скажи їй, щоб мені помогла.</p><p><i>41</i>. Озвався Господь до неї і промовив:</p><p>– Марто, Марто, ти побиваєшся і клопочешся про багато, одного ж потрібно. <i>42</i>. Марія вибрала кращу частку, що не відніметься від неї.</p><p><i>27</i>. Коли він говорив це, якась жінка підняла голос з-між народу і сказала до нього:</p><p>– Щасливе лоно, що тебе носило, і груди, що тебе кормили. <i>28</i>. Він озвався:</p><p>– Щасливі ті, що слухають слово Боже і зберігають його.</p>
<p>__________</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4).</i> Алилуя, <i>тричі</i>.</p>
<p>&nbsp;<hr />
<p><b>Євр. 9, 24–28. «Христос лише один раз мав себе принести, щоб узяти на себе гріхи багатьох»</b>
<p>Непросте для нашого розуміння те, як Господь прощає людей через свою смерть і розп’яття, відкупляє людину з її гріхів, учинених до Його розп’яття і після цього. Велика любов до нас привела Його до смерті на хресті.
<p>Хрест – знак нашого спасення, які б ми падіння не мали, які б недоліки ми не посідали, які б не робили промахи, завжди маємо мати перед очима цей хрест Господній, місце нашого спасення. Господь нам дарував спасення, воно вже наше. <b>Потрібно лише, щоб цього спасення ми забажали. Нам його дано, лиш маймо відвагу повсякчас прагнути його.</b>
<p>&nbsp;
<p><b>Мр. 8, 27-31. «А ви, – спитав їх, – що скажете про мене, хто я?» </b>
<p>Добре, коли ми читаємо Євангеліє, Новий і Старий Завіти, твори отців Церкви чи інші духовні, релігійні твори. Добре, що ми знаємо про Бога, вчимо катехизм, науку Церкви. Але поки ці знання не будуть підкріплені нашим особистим досвідом пізнання Бога, доти ми будемо знати про Нього зі слів інших.
<p>Кожен з авторів Євангелія – Марко, Матей, Йоан, Лука – написав те, що особисто досвідчив, і передав нам ці свої особисті знання про Бога. Коли читаємо твори якогось святого – Антонія Великого, Василія Великого, Пахомія, Григорія – хто б то не був, то це теж їхній досвід, те, що вони особисто бачили й пережили, як відкрили для себе Бога. 
<p>Для кожного з нас дуже важливо усвідомити: ким Бог є для мене особисто? У Євангелії, коли Ісус Христос питає: «Що кажуть люди, хто я є?», учні відповідають, що одні вважають Його тим, інші думають про Нього інакше. Тоді Господь конкретизує запитання: «А ви що скажете? Хто я є?» І будьмо певні, що <b>це запитання до кожного з нас: «Ким Я є для тебе?» </b>
<p>&nbsp;<p><b>Владика Венедикт (Алексійчук)</b>