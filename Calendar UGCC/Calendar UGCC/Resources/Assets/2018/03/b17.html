<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму, Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас Його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів Твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,* душі рабів Твоїх,* де немає болізні, ні печалі,* ні зітхання,* але життя безконечне.</p>
<p>I нині: <i>Богородичний, глас 8:</i> Тебе і стіну, і пристанище маємо,* і молитвеницю благосприятливу до Бога,* якого Ти родила єси,* Богородице безневісна,* вірних спасення.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>I за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: </i></p>
<p><i>Ряд.: Євр. 313 зач.</i><p><b>Послання Апостола Павла до Євреїв 6, 9-12.</b>
<p><i>9</i>. Браття, ми  надіємося, що з вами воно краще та що ви прямуєте до спасіння. <i>10</i>. Бо Бог не є несправедливий, щоб забути ваші діла й любов, яку ви виявили до його імени, і послуги, що ви святим робите понині. <i>11</i>. Ми бажаємо, щоб кожний з вас показував таку саму старанність для повного осягнення надії аж до кінця, <i>12</i>. щоб ви не стали недбайливі, але наслідували тих, які вірою й витривалістю приймуть у насліддя обітниці.
<p><i>За упокій: 1 Кор. 163 зач.</i><p><b>Перше Послання Апостола Павла до Корінтян 15, 47-57.</b>
<p><i>47</i>. Браття, перший чоловік із землі – земний, другий чоловік – з неба. <i>48</i>. Який земний, такі й земні, і який небесний, такі й небесні. <i>49</i>. І так само, як ми носили образ земного, так носитимемо й образ небесного.
<p><i>50</i>. Ось що говорю, брати: Тіло й кров царства Божого унаслідувати не можуть, ані тлінь – унаслідувати нетління. <i>51</i>. Ось я кажу вам тайну: Не всі помремо, але всі перемінимося, <i>52</i>. раптом, в одну мить, при останній сурмі; засурмить бо, і мертві нетлінними воскреснуть, і ми перемінимося. <i>53</i>. Мусить бо це тлінне одягнутися в нетлінне, і це смертне одягнутися в безсмертя. <i>54</i>.  І коли це тлінне одягнеться в нетління, а це смертне одягнеться в безсмертя, тоді збудеться написане слово:
<p>Смерть поглинута перемогою.
<p><i>55</i>.  Де твоя, смерте, перемога?
<p>Де твоє, смерте, жало?
<p><i>57</i>. Жало смерти – гріх, сила же гріха – закон. Богу дяка, що дає нам перемогу через Господа нашого Ісуса Христа. 
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 31 зач.</i><p><b>Євангеліє від Марка 7, 31-37.</b>
<p><i>31</i>. Одного разу Ісус, покинувши тирську країну, прийшов через Синод над Галилейське море у межі околиць Десятимістя. <i>32</i>. І приводять йому глухонімого і благають його, щоб поклав на нього руку. <i>33</i>. Взяв він його набік від народу, вклав йому пальці свої в уха і, добувши своєї слини, доторкнувсь до його язика; <i>34</i>. підвівши очі на небо, зітхнув і каже: 
<p>– Еффата (тобто: відкрийся).
<p><i>35</i>. І зараз же відкрились його вуха, і язик у нього розв'язався, і він почав виразно говорити. <i>36</i>. І наказав їм нікому про це не говорити. А що більше він їм наказував, то більше вони те розголошували. <i>37</i>. І здивовані над міру, говорили:
<p>– Він усе добре зробив: і глухим дає слух, і німим – мову.
<p><i>За упокій: Йо. 16 зач.</i></p><p><b>Євангеліє від Йоана 5, 24-30.</b></p><p>Сказав Господь юдеям, які до нього прийшли:</p><p><i>24</i>. Істинно, істинно кажу вам: хто слухає моє слово й вірує в того, хто послав мене, живе життям вічним і на суд не приходить, бо від смерти перейшов у життя.</p><p><i>25</i>. Істинно, істинно кажу вам: надходить час, ба вже й тепер він, коли померлі почують голос Сина Божого і, почувши, оживуть. <i>26</i>. Бо як Отець має життя у собі, так і Синові дав, щоб мав життя у собі, <i>27</i>. і дав йому владу суд чинити, бо він – Син чоловічий. <i>28</i>. Не дивуйтеся тому, бо надходить час, коли всі, що у гробах, почують його голос <i>29</i>. і вийдуть ті, що чинили добро, на воскресіння життя, а ті, що чинили зло, на воскресіння суду. <i>30</i>. Не можу я нічого діяти від себе самого; я суджу так, як чую, і суд мій справедливий, бо я шукаю не моєї волі, але волі того, хто послав мене.</p>
<p>__________</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i> Алилуя, <i>тричі</i>.</p>
<p>&nbsp;<hr />
<p><b>Євр. 6, 9–12. «Щоб ви не стали недбайливі, а навпаки, наслідували тих, які вірою і витривалістю успадковують обітниці»</b>
<p>Часто в різноманітних обставинах і ситуаціях ми недбайливі та ліниві. Не зважаємо на важливі речі, ігноруємо ті чи інші життєві ситуації. Однак коли собі усвідомимо, що Бог дає це все нам, то краще зрозуміємо, що у кожній ситуації ми можемо жити свято або грішно. 
<p>Де є гріх? Де ми не дбаємо, легковажимо, пропускаємо. А де ми дбаємо, турбуємось, то неминуче з часом ми здобуваємо перемогу, осягаємо успіх. І проблема не в обставинах, які оточують нас, не в людях, навіть не в самих собі, бо Бог нас створив такими, як ми є. Проблема в тому, що ми не завжди дбаємо, не завжди турбуємось, щоб жити по-християнськи, жити досконало, свято і праведно. <b>Стараймося все більше дбати, щоб все виконувати якнайкраще, і наше життя дуже швидко переміниться. </b>
<p>&nbsp;
<p><b>Мр. 7, 31-37. «Вклав йому пальці свої у вуха і, добувши своєї слини, торкнув йому язика». </b>
<p>Зазвичай бачимо у Євангелії, що Ісус Христос діє своїм словом. Словом, як Бог, промовляє, словом зціляє, виганяє бісів. Однак це Євангеліє описує випадок, який відрізняється від решти, це, як кажемо тепер, інший підхід. Спаситель використовує свої руки, свою слину. Це показано для того, що б зрозуміти, що і в нашому християнському житті Бог дуже часто діє за посередництвом чогось чи когось. 
<p>У сучасному світі Бог дуже рідко діє в особливий спосіб. Він, як правило, діє через людей, обставини, події, ситуації. Тому нам треба розвивати в собі вміння бачити й чути, що за всіма людьми чи ситуаціями є Бог, за всіма подіями виявляти Його присутність, знати, що через все діє Господь, що випадковостей не буває. <b>Уміймо розпізнавати й бачити Бога за всім і зустрічати Його у своєму щоденному житті!</b>
<p>&nbsp;<p><b>Владика Венедикт (Алексійчук)</b>