<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Ликує божественна Церква і вся вселенна празнує світло * перенесення Твоїх чудесних мощів, святителю преподобний, Йоане Золотоустий, * між святителями благочесно пожив Ти і мучеником добровільно став Ти. * Тому співаємо Тобі, страдальче, і страстотерпче, і святителів співпрестольнику: * Моли Христа Бога, щоб спаслися душі наші.</p>
<p>Слава: <i>Кондак, глас 1:</i> Возвеселилася таїнственно чесна Церква * поверненням чесних твоїх мощів * і, скривши їх, як золото багатоцінне, * тим, що оспівують Тебе, подає невичерпно благодать зціління * – молитвами твоїми, Йоане Золотоустий.</p>
<p>I нині: <i>Богородичний, глас 1:</i> Коли Гавриїл звіщав Тобі, Діво: Радуйся, * – з голосом воплочувався Владика всіх * у Тобі, святім кивоті, * як рік праведний Давид: * Явилася Ти ширша небес, * що поносила Створителя Твого. * Слава Тому, що вселився в Тебе, * слава Тому, що пройшов із Тебе, * слава Тому, що висвободив нас різдвом Твоїм.</p>
<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p><i>Стих:</i> Послухайте це, всі народи, почуйте, всі, хто живете по вселенній <i>(Пс. 48,2).</i></p>
<p>__________</p>
<p><i>Апостол: </i></p>
<p><i>Ряд.: 2 Йо. 75 зач.</i><p><b>Друге Послання Івана Богослова 1, 1-13.</b>
<p><i>1</i>. Старець – вибраній пані та її дітям, яких я люблю у правді, і не лиш я один, а й усі ті, що пізнали правду, <i>2</i>. задля правди, що пробував в нас і буде повік з нами. <i>3</i>. Нехай з нами буде благодать, милосердя і мир від Бога Отця та від Ісуса Христа, Отцевого Сина, у правді та в любові.
<p><i>4</i>. Я зрадів вельми, що найшов між дітьми твоїми таких, які живуть у правді за заповіддю, яку ми від Отця прийняли. <i>5</i>. І тепер прошу тебе, пані, не щоб я тобі писав нову заповідь, але ту, що маємо від початку: любімо одні одних. <i>6</i>. Любов же в тому, щоб жити за його заповідями. Це та заповідь, яку ви чули від початку: щоб ви в любові жили.
<p><i>7</i>. Багато бо обманців поширилось у світі, що не визнають Ісуса Христа, який прийшов у тілі. Кожний такий є обманець і антихрист. <i>8</i>. Вважайте ж на себе, щоб не втратити того, над чим. працювали, а прийняли повну нагороду. <i>9</i>. Кожен, хто забігає наперед і не тримається науки Христа, не має Бога. Хто ж пробуває в цій науці, має Отця і Сина. <i>10</i>. Як хто до вас приходить і цієї науки не приносить, того до хати не приймайте і не вітайте. <i>11</i>. Бо хто його вітає, бере участь у його лихих вчинках.
<p><i>12</i>. Чимало мав я до вас писати, та не хотів на папері й чорнилом, але надіюся прийти до вас і усно з вами поговорити, щоб радість ваша була повна.
<p><i>13</i>. Вітають тебе діти сестри твоєї вибраної.
<p><i>Св.: Євр. 318 зач.</i><p><b>Послання Апостола Павла до Євреїв 7, 26 - 8, 2.</b>
<p><i>26</i>. Браття, такого нам годилось мати первосвященика: святого, невинного, непорочного, відлученого від грішників і вищого небес, <i>27</i>. який не має потреби, як ті первосвященики, щодня приносити жертви перше за власні гріхи і потім за гріхи народу, бо він зробив це раз, принісши себе самого в жертву. <i>28</i>. Закон бо настановляє первосвящениками людей, підлеглих немочі, а слово клятви, що було після закону, настановляє Сина, досконалого навіки.
<p><i>1</i>. Головне ж з того, що ми сказали: ми маємо такого первосвященика, який возсів на небі по правиці престола Величчя, <i>2</i>. служителя святині і справжнього на мету, що Господь спорудив, не чоловік. </p>
<p>__________</p>
<p><i>Алилуя, глас 2:</i> Уста праведного повчаться премудрости і язик його промовить суд <i>(Пс. 36,30).</i></p>
<p><i>Стих:</i> Закон Бога його в серці його і не зупиняться стопи його <i>(Пс. 36,31).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 68 зач.</i><p><b>Євангеліє від Марка 15, 22; 25; 33-41.</b> 
<p><i>22</i>. В той час вояки, взявши Ісуса, повели його на місце Голготу, що значить Череп-місце.
<p><i>25</i>. Була ж третя година, коли розп'яли його. 
<p><i>33</i>. А як настала шоста година, темрява наступила по всій землі аж до дев'ятої години. <i>34</i>.  О дев'ятій же годині Ісус скрикнув сильним голосом:
<p>– Елої, Елої, лама савахтані? (що означає у перекладі: Боже мій, Боже мій! Чому покинув єси мене?)
<p><i>35</i>. Деякі з тих, що там стояли, почувши те, казали:
<p>– Он, Іллю кличе!
<p><i>36</i>.  Побіг один і, намочивши губку оцтом та настромивши на тростину, дав йому пити, кажучи:
<p>– Чекайте, побачимо, чи прийде Ілля його зняти!
<p><i>37</i>. Ісус же, скрикнувши сильним голосом, віддав духа. <i>38</i>. Тоді завіса в храмі роздерлася надвоє, зверху аж донизу. <i>39</i>. Сотник, що стояв проти нього, бачачи, що так віддав духа, сказав:
<p>– Чоловік цей справді був Син Божий.
<p><i>40</i>. Були там і жінки, що дивилися здалека. Між ними була Марія Магдалина, Марія, мати Якова Молодшого та Йосифа, і Саломія, <i>41</i>. що слідом за ним ходили і йому услуговували, як був він у Галилеї, та й багато інших, що з ним були прийшли в Єрусалим.
<p><i>Св. : Йо. 36 зач.</i><p><b>Євангеліє від Йоана 10, 9-16.</b>
<p>Сказав Господь юдеям, які до нього прийшли:
<p><i>9</i>. Я – ворота. Хто ввійде через мене, спасеться. Він увійде, вийде і найде пасовисько. <i>10</i>. Злодій не приходить, хіба щоб красти, вбивати, вигублювати. Я прийшов, щоб мали життя і мали його вповні. <i>11</i>. Я – добрий пастир. Добрий пастир життя своє дав за овець. <i>12</i>. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. <i>13</i>. Наймит же втікає, бо він наймит і не дбає про вівці. <i>14</i>. Я – добрий пастир і знаю моїх, і мої мене знають. <i>15</i>. Отець мій знає мене, і я знаю Отця; я життя моє кладу за мої вівці.
<p><i>16</i>. Ще й інші вівці маю, що не з цієї кошари; і їх мушу привести: вони почують мій голос, і буде одне стадо й один пастир. </p>
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>2 Йо. 1, 1–13. «Любімо одні одних!»</b>
<p>Дивно, що таку заповідь ми отримуємо від Бога, таку вказівку, щоб ми любили одні одних. З одного боку, це цілком логічно, а з іншого – ми часто сприймаємо, що любити ближніх – наше право, бажання чи не бажання, і не свідомі того, що це нам доручив сам Господь. 
<p>Кожен із нас прагне й очікує любові від інших, але рідше замислюємось про те, чи ми любимо інших. Але любити іншого, воістину, значно більше, ніж тільки бажання, це наша місія! Люблячи когось, даруючи комусь любов, ми обдаровуємо його Богом, бо Бог є Любов, так ми уприсутнюємо Бога. 
<p>Бог закликає нас, щоб ми любили одні одних, щоб уприсутнювали Його в нашому житті, у наших стосунках. <b>Уявімо собі, коли б любов завжди була присутня у всіх стосунках та ситуаціях, наскільки іншим став би цей світ!</b> Бог перебував би серед нас, саме Бог сприяв би і допомагав нам та іншій особі, саме Бог просвітлював би наше розуміння, як ми маємо жити і чинити.
<p>&nbsp;
<p><b>Мр. 15, 22-25. 35-41. «І з беззаконними полічено Його». </b>
<p>Коли ми приходимо до храму, то все там виглядає благоговійно, мило, у храмі порядок, чистота, лине мелодійний спів, між парафіянами панує повага. Через обряди і традиції ми здобуваємо досвід присутності Бога. Зовсім не так було, коли жив Ісус Христос і апостоли, чи, тим паче, в останні години Ісусового життя. Бичування, кров, терпіння, муки, несправедливість, біль, емоції, людські пристрасті – тоді все змішалося настільки, що годі було побачити Бога чи божественність. Усе захлиснуло надто людське, надто приземлене, надто емоційне, пристрасне… але бачимо, що саме в такому людському бруді приходить наше спасення. 
<p><b>У «бруді» нашого життя, якщо так можна сказати, посеред наших проблем, наших падінь, наших невдач водночас приходить і наше спасення.</b> Будьмо впевнені, що крізь наші падіння, невдачі та помилки простягається шлях до нашого спасення. Якщо ми прагнемо пройти через усе з Богом, то, знаючи це, Він обдаровує нас спасенням й освячує навіть у тих обставинах, у яких ми своїм людським розумінням не можемо на це сподіватися. 
<p>&nbsp;<p><b>Владика Венедикт (Алексійчук)</b>