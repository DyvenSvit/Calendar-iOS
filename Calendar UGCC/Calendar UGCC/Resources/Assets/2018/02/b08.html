<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав Ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався Ти,* бо. Христове євангеліє, преподобний, сповнивши,* положив ,Ти душу твою за людей твоїх* і спас неповинних від смерти.* Ради цього освятив Ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидиме за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________</p>
<p><i>Апостол: 1 Йо. 74 зач.</i></p>
<p><b>Перше Послання Івана Богослова 4, 20 – 5, 21.</b>
<p><i>20</i>. Улюблені, коли хто каже: я люблю Бога і ненавидить брата свого, той неправдомовець. Бо хто не любить брата свого, якого бачить, той не може любити Бога, якого не бачить. <i>21</i>. І таку ми заповідь одержали від нього: хто любить Бога, той нехай любить і брата свого.
<p><i>1</i>. Кожен, хто вірує, що Ісус є Христос, народився від Бога; і кожен, хто любить того, хто породив, любить і того, хто народився від нього. <i>2</i>. З цього пізнаємо, що любимо дітей Божих, коли Бога любимо і заповіді його виконуємо. <i>3</i>. Це бо любов до Бога: берегти його заповіді. Заповіді ж його нетяжкі. <i>4</i>. Бо все, що народжується від Бога перемагає світ. Ось перемога, що перемогла світ: віра наша. <i>5</i>. А хто перемагає світ, як не той, хто вірує, що Ісус – Син Божий?
<p><i>6</i>. Це той, хто прийшов через воду й кров: Ісус Христос. І не тільки у воді, але у воді і в крові. І Дух свідчить, бо Дух – правда; <i>7</i>. бо троє свідчать на небі: Отець, Слово І Святий Дух; і ці троє — одно. <i>8</i>. І троє свідчать на землі: Дух, і вода, і кров, і ті троє — одно. <i>9</i>. Коли приймаємо свідоцтво людське, свідоцтво Боже більше. Таке бо свідоцтво Боже, що він нам свідчить про Сина свого. <i>10</i>. Хто вірує в Сина Божого, має в собі це свідоцтво. Хто не вірує в Бога, його робить неправдомовним, бо він не вірить свідоцтву, яким Бог свідчить про Сина свого. <i>11</i>. І ось це свідоцтво: Бог дав нам життя вічне, і це життя – у його Сині. <i>12</i>. Хто має Сина, життя має; хто ж Сина Божого не має, життя не має.
<p><i>13</i>. Це я вам написав, щоб знали, що маєте життя вічне, ви, що віруєте в ім'я Сина Божого. <i>14</i>. І ось те довір'я, що ми маємо до нього: коли чого просимо за його волею, він вислухає нас. <i>15</i>. І коли знаємо, що він вислухає нас, чого б ми не просили, знаємо, що одержуємо, що просили.
<p><i>16</i>. Коли хто бачить брата свого, що грішить гріхом не на смерть, нехай молиться, і він дасть йому життя, тому, що грішить не на смерть; бо є гріх, що веде до смерти, і я не за цей кажу, щоб молитися. <i>17</i>. Всяка несправедливість – гріх, але є гріх, що не веде до смерти.
<p><i>18</i>. Знаємо, що кожен, хто народився від Бога, не грішить. Але хто родився від Бога, береже себе, і лукавий його не чіпає. <i>19</i>. Знаємо, що ми від Бога і що ввесь світ лежить у владі лукавого. <i>20</i>. Знаємо також, що Божий Син прийшов і дав нам розум, щоб ми Правдивого пізнали. Ми – у Правдивім, у його Сині Ісусі Христі. Він правдивий Бог і життя вічне. <i>21</i>. Дітоньки, бережіться бовванів. 
<p>__________</p>
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Мр. 66 зач.</i></p>
<p><b>Євангеліє від Марка 15, 1-15.</b>
<p><i>1</i>. В той час первосвященики вчинили нараду із старшими та книжниками – увесь синедріон. Зв'язавши Ісуса, вони повели й видали його Пилатові. <i>2</i>. Пилат спитав його:
<p>– Ти – цар юдейський?
<p>Він у відповідь каже йому:
<p>– Ти кажеш.
<p><i>3</i>. Первосвященики обвинувачували його багато. <i>4</i>. І знову спитав його Пилат, кажучи:
<p>– Не відповідаєш нічого? Дивись, скільки тебе обвинувачують.
<p><i>5</i>. Та Ісус нічого більше не відповідав, і Пилат дивувався.
<p><i>6</i>. На свято Пасхи він відпускав їм одного в'язня, якого вони просили. <i>7</i>. А був один, що звався Варавва, ув'язнений з бунтівниками, які лід час бунту вчинили були вбивство. <i>8</i>. І народ, підійшовши, почав просити про те, що він робив їм за звичаєм. <i>9</i>. Пилат відповів їм, кажучи:
<p>– Хочете, щоб я вам відпустив царя юдейського?
<p><i>10</i>. Знав бо, що первосвященики видали його зі заздрощів. <i>11</i>. Первосвященики ж підбурили народ, щоб він відпустив їм радше Варавву. <i>12</i>. Пилат знову заговорив і сказав до них:
<p>– Що мені робити з тим, якого ви звете царем юдейським ?
<p><i>13</i>. Ті знову закричали:
<p>– Розпни його!
<p><i>14</i>. Пилат сказав до них:
<p>– Яке зло вчинив він?
<p>Та вони ще гірше кричали:
<p>– Розпни його!
<p><i>15</i>. Тоді Пилат, бажаючи догодити юрбі, відпустив їх Варавву, Ісуса ж велів бичувати і видав на розп'яття.
<p>__________</p>
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>1 Йо. 4, 20 – 5, 21. «Коли хтось каже: “Я люблю Бога”, а ненавидить брата свого, той не правдомовець»</b>
<p>Так різко й категорично вказує нам Ісус Христос, щоб ми зрозуміли й усвідомили, що наші стосунки з ближніми цілковито будуються на наших взаєминах із Богом. Коли ми вірні Богові, маємо глибокі взаємини з Богом, то так само маємо вірні, правильні, глибокі стосунки з нашими ближніми. 
<p>Коли ми не маємо щирих взаємин із Господом, то ми ніколи не побудуємо щирих стосунків з людьми. Можемо лише намагатися будувати, вдавати такі стосунки, але в будь-яких непередбачуваних ситуаціях вони можуть дуже похитнутись. Саме це наше життя, буття з Богом дає нам бачення і спроможність правильно будувати наше життя-буття з ближніми.
<p><b>Тому намагаймося вкоренитися в Господі. Тільки так зможемо змінюватися та змінювати свої стосунки з іншими і світ довкола себе!</b>
<p>&nbsp;
<p><b>Мр. 15, 1-15. «А вони ще гірше кричали: "Розіпни Його!" Тоді Пилат, бажаючи догодити юрбі, відпустив їм Варавву, Ісуса ж, убичувавши, видав, щоб Його розіп’яли».</b>
<p>Бачимо, наскільки емоції, а точніше, пристрасті, охопили тих людей, що вони хотіли розіп’яти Ісуса Христа. Жодна людська логіка, жодне людське розуміння, жоден раціональний підхід не зміг би на них вплинути в той час. 
<p>Дуже часто в житті нами керують емоції, тоді ми не вдумуємося, що робимо, чому це робимо, які від цього будуть наслідки. З іншого боку – дуже часто ми залежні від обставин, від вчинків інших, від власного непрощення. А як часто ми потрапляємо під вплив думки інших, робимо щось, бо інші «теж так роблять». Як непросто бути самим собою, бути в Бозі, мати свою позицію. І, напевно, одним із критеріїв рівня нашого духовного життя є те, наскільки ми вільні від зовнішніх обставин, наскільки спроможні встояти на своїй позиції, щоб ці обставини не тиснули на нас, наскільки ми вільні жити й діяти в Бозі. <b>Маємо повсякчас чувати: що більше перебуваємо під впливом обставин, то більше віддаляємося від Бога!</b>
<p>&nbsp;<p><b>Владика Венедикт (Алексійчук)</b>