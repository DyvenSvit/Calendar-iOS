<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 4:</i> Світлую воскресення проповідь* від ангела взнавши, Господні учениці,* і прадідне осудження відкинувши,* апостолам, хвалячися, мовили:* Повалилася смерть, воскрес Христос Бог,* даруючи світові велику милість.</p>
<p><i>Тропар Стрітеня, глас 1:</i> Радуйся, благодатна Богородице Діво, * бо з Тебе засяло Сонце правди – Христос Бог наш, * що просвічує тих, що в темряві. * Веселися й Ти, старче праведний, * Ти прийняв в обійми визволителя душ наших, що дарує нам воскресення.</p>
<p>Слава: <i>Кондак Тріоді, глас 6:</i> Премудрости наставнику, розуму подателю, * немудрих учителю і нищих захиснику, * утверди, врозуми серце моє, Владико. * Ти дай мені слово, Отче Слово, * бо оце устам моїм не забороню, щоб звали Тобі: * Милостивий, помилуй мене, падшого.</p>
<p>І нині: <i>Кондак, глас 1:</i> Утробу дівичу освятив Ти різдвом Твоїм * і руки Симеонові благословив Ти, як годилось, * Ти випередив і нині спас нас, Христе Боже, * але утихомир у брані люд Твій і укріпи народ, що його возлюбив Ти, * єдиний Чоловіколюбче.</p>
<p><i>Прокімен, глас 8:</i> Помоліться і воздайте Господеві, Богу нашому <i>(Пс. 75,12).</i></p>
<p><i>Стих:</i> Відомий у Юдеї Бог, в Ізраїлі велике ім’я Його <i>(Пс. 75,2).</i></p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p>__________</p>
<p><i>Апостол: Рим. 112 зач.</i></p>
<p><b>Послання Апостола Павла до Римлян 13, 11 – 14, 4.</b>
<p><i>11</i>. Браття, тепер ближче нас спасіння, ніж тоді, як ми увірували. <i>12</i>. Ніч проминула, день наблизився. Відкиньмо, отже, вчиники темряви й одягнімось у зброю світла. <i>13</i>. Як день, поводьмося чесно: не в ненажерстві та пияцтві, не в перелюбі та розпусті, не у сварні та заздрощах; <i>14</i>. але вдягніться у Господа Ісуса Христа і не дбайте про тіло в похотях.
<p><i>1</i>. Слабкого у вірі приймайте, не вступаючи з ним у суперечки. <i>2</i>. Один вірить, що можна все їсти, а слабкий їсть городину. <i>3</i>. Хто їсть, хай тим, що не їсть, не гордує; а хто не їсть, хай того, що їсть, не судить, бо Бог його прийняв. <i>4</i>. Ти хто, що чужого слугу судиш? Своєму господареві стоїть він або падає; але він стоятиме, бо Господь може підтримати його.
<p>__________</p>
<p><i>Алилуя, глас 6:</i> Благо є сповідуватися Господеві і співати імені Твоєму, Всевишній <i>(Пс. 91,2).</i></p>
<p><i>Стих:</i> Сповіщати зарання милість Твою і істину Твою на всяку ніч <i>(Пс. 91,3).</i> </p>
<p><i>Стих:</i> Нині відпускаєш раба твого, Владико, по глаголу Твоєму з миром <i>(Лк. 2,29).</i></p>
<p><i>Стих:</i> Світло на одкровення поганам і славу людей твоїх, Ізраїля <i>(Лк. 2,32).</i></p>
<p>__________</p>
<p><i>Євангеліє: Мт. 17 зач.</i></p>
<p><b>Євангеліє від Матея 6, 14-21.</b>
<p><i>14</i>. Сказав Господь: Коли ви прощатимете людям їхні провини, і Отець ваш небесний простить вам. <i>15</i>. А коли ви не будете прощати людям, і Отець ваш небесний не простить вам провин ваших.
<p><i>16</i>. Коли постите, не будьте сумні, як лицеміри: бо вони виснажують своє лице, щоб було видно людям, що вони постять. Істинно кажу вам: вони вже мають свою нагороду.
<p><i>17</i>. Ти ж, коли постиш, намасти свою голову й умий своє лице, <i>18</i>. щоб не показати людям, що ти постиш, але Отцеві твоєму, що в тайні; і Отець твій, що бачить у тайні, воздасть тобі.
<p><i>19</i>. Не збирайте собі скарбів на землі, де міль і хробаки нищать і де злодії підкопують і крадуть. <i>20</i>. Збирайте собі скарби на небі, де ні міль, ні хробаки не точать і де злодії не проломлюють стін і не крадуть.
<p><i>21</i>. Бо де твій скарб, там і твоє серце буде.
<p>__________</p>
<p><i>Замість </i>Достойно, <i>приспів:</i> Богородице Діво, уповання християн, покрий, захорони і спаси тих, що на Тебе уповають.</p>
<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>
<p><i>Причасний:</i> Хваліте Господа з небес, хваліте Його в вишніх <i>(Пс. 148,1).</i> Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>
<p>&nbsp;<hr />
<p><b>Рм. 13, 11 – 14, 4. «Відкиньмо, отже, вчинки темряви й одягнімось у зброю світла»</b>
<p>Апостол Павло говорить категорично, щоб ми відкинули діла темряви. Якщо задуматись, то зрозуміємо, що кожне, навіть найменше, діло темряви віддаляє нас від світла! А часто в житті ми дозволяємо собі на двозначні вчинки, на двозначні слова. Не виконуємо домовленостей, дозволяємо собі прогрішення, гріховні думки, слова. І це все нас підточує. Одна думка до іншої приходить і складає велику проблему, один вчинок допасується до другого і починаються великі труднощі в нашому житті.
<p><b>Ніколи і в ніякий спосіб не можемо погодитись на найменший гріх.</b> Маємо одягнутись у зброю світла і завжди поступати за голосом Божим, за своєю совістю. Тільки так зможемо бути справжніми воїнами Божими.
<p>&nbsp;
<p><b>Мт. 6, 14-21. «Коли ви прощатимете людям їхні провини, то й Отець ваш Небесний простить вам».</b>
<p>Відповідно до фізіології наші очі розташовані так, щоб бачити інших людей і всю перспективу. Тому побачити себе складніше, а без дзеркала практично неможливо. Подібно й з нашими «духовними очима»: ними дуже добре бачимо інших, як вони живуть, де помиляються, чим ображають нас, але значно менше бачимо себе, що більше – часто замість подивитися на себе в істині, ми здебільшого ідеалізуємо себе. 
<p>Ми дуже вимогливі до ближніх, засуджуємо їх, немовби прокурори, але водночас дуже поблажливі до себе, виправдовуємо себе, як адвокати. Але перед Богом всі ми однакові й рівні, незалежно від становища, в якому перебуваємо. І чия правда, а хто помиляється, Бог бачить незалежно від того, як бачимо це ми. 
<p>Важливо, щоб кожен із нас пам’ятав, що ми всі подібні у своїй боротьбі з недоліками, вадами, проблемами й труднощами. Коли я падаю, то шукаю розуміння в очах інших, – так само й інші, зазнавши упадку, очікують від нас поблажливості. <b>Стараймося ставитися до інших так, як ми хочемо, щоб вони ставилися до нас, і в такому смиренні Бог, як у дзеркалі, покаже нам те, чого ми не можемо побачити самі. </b>
<p>&nbsp;<p><b>Владика Венедикт (Алексійчук)</b>