<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Боже отців наших, * що чиниш завжди з нами по Твоїй кротості, * не віддали милости Твоєї від нас, * але молитвами їх у мирі направ життя наше.</p>
<p>Слава: <i>Кондак, глас 8:</i> Як благочестя проповідників * і нечестя загнуздателів, * собор богоносних просвітив Ти, Господи,* тих, що вселенну осяюють; * їх молитвами в мирі совершеннім * тих, що Тебе славлять і величають, охорони, * щоб співали Тобі: Алилуя.</p>
<p>I нині: <i>Богородичний, глас 8:</i> Непереможній Владарці * на честь перемоги * ми, врятовані від лиха, * благодарні пісні виписуємо Тобі, * раби Твої, Богородице. * А Ти, що маєш силу нездоланну, * від усяких нас бід охорони, * щоб звати Тобі: * Радуйся, Невісто неневісная.</p>
<p><i>Прокімен, глас 4:</i> Возхваляться преподобні у славі і возрадуються на ложах своїх <i>(Пс. 149,5).</i></p>
<p><i>Стих:</i> Прославлення Бога в устах їх і мечі обосічні в руках їх <i>(Пс. 149,6).</i></p>
<p>__________</p>
<p><i>Апостол: </i></p>
<p><i>Ряд.: Рим. 115 зач.</i><p><b>Послання Апостола Павла до Римлян 14, 19-26.</b>
<p><i>19</i>. Тож стараймося про те, що веде до миру і до обопільного будування. <i>20</i>. Не руйнуй Божого діла задля їжі. Все чисте, та горе чоловікові, що їжею призводить до упадку. <i>21</i>. Добре не їсти м'яса і вина не пити, ні того, об що твій брат спіткнувся б. <i>22</i>. Ту віру, що ти маєш, тримай її для себе перед Богом. Блажен, кому совість не закидає в тому, що рішив робити. <i>23</i>. Хто ж вагається, коли їсть, уже засуджений, бо не чинить по добрій вірі; все бо, що не по добрій вірі – гріх.
<p><i>24</i>. Тому ж, хто може вас утвердити згідно з моїм Євангелієм і з проповідуванням Ісуса Христа, згідно з відкриттям тайни, промовчаної протягом відвічних часів, <i>25</i>. тепер же об’явленої через писання пророків, за велінням предвічного Бога, і розголошеної для всіх народів, щоб вони корились вірі, <i>26</i>. — Богові, єдиному мудрому, через Ісуса Христа, слава на віки вічні. Амінь.
<p><i>Отцям: Гал. 213 зач.</i></p>
<p><b>Послання Апостола Павла до Галатів 5, 22 - 6, 2.</b>
<p><i>22</i>. А плід Духа: любов, радість, мир, довготерпіння; лагідність, доброта, вірність, <i>23</i>. тихість, здержливість. На все це нема закону. <i>24</i>. Котрі ж Ісус-Христові, розп'яли тіло з його пристрастями та похотями. <i>25</i>. Коли живемо духом, духом ходімо. <i>26</i>. Не будьмо суєславні, задиркуваті між собою, завидущі одні одним.
<p><i>1</i>. Брати! Коли б хто попав у яку провину, ви, духовні, такого наставляйте духом лагідности; але вважай, щоб і ти не впав у спокусу. <i>2</i>. Носіте тягарі один одного, і так виконаєте закон Христа.</p>
<p>__________</p>
<p><i>Алилуя, глас 2:</i> Насаджені в домі Господнім, у дворах Бога нашого процвітуть <i>(Пс.91,14).</i></p>
<p><i>Стих:</i> Веселіться в Господі і радуйтеся, праведні, і хваліться, всі праві серцем <i>(Пс. 31,11).</i></p>
<p>__________</p>
<p><i>Євангеліє: </i></p>
<p><i>Ряд.: Мт. 16 зач.</i><p><b>Євангеліє від Матея 6, 1-13.</b>
<p>Сказав Господь:
<p><i>1</i>. Уважайте добре, щоб ви не чинили ваших добрих учинків перед людьми, які б вас бачили, а то не матимете нагороди в Отця вашого, що на небі.
<p><i>2</i>. Отож, коли даєш милостиню, не труби перед собою, як роблять лицеміри по синагогах та вулицях, щоб їх хвалили люди. Істинно кажу вам: вони вже мають свою нагороду. <i>3</i>. Ти ж, коли даєш милостиню, нехай твоя ліва рука не знає, що робить твоя права: <i>4</i>. щоб твоя милостиня була таємна, і Отець твій, що бачить таємне, воздасть тобі.
<p><i>5</i>. А коли молитеся, не будьте як лицеміри, що люблять молитися перед усіма по синагогах та на перехрестях, щоб показатися людям. Істинно кажу вам: вони вже мають свою нагороду. <i>6</i>. Ти ж, коли молишся, увійди у свою кімнату, зачини за собою двері й молись Отцеві твоєму, що в тайні, і Отець твій, що бачить таємне, воздасть тобі. <i>7</i>. Коли ж молитесь, не говоріть зайвого, як погани; гадають бо, що за своїм многословієм будуть вислухані. <i>8</i>. Не будьте, отже, подібні до них, бо Отець ваш небесний знає, чого вам треба, перш ніж ви просите в нього.
<p><i>9</i>. Моліться, отже, так:
<p>Отче наш, що єси на небі!
<p>Нехай святиться твоє ім'я;
<p><i>10</i>. Хай прийде твоє царство;
<p>нехай буде воля твоя як на небі, так і на землі.
<p><i>11</i>. Хліб наш насушний дай нам днесь.
<p><i>12</i>. Прости нам довги наші,
<p>як і ми прощаємо довжникам нашим.
<p><i>13</i>. Не введи нас у спокусу,
<p>але визволь нас від лукавого.
<p><i>Отцям: Мт. 43 зач.</i></p><p><b>Євангеліє від Матея 11, 27-30.</b>
<p>Сказав Господь своїм учням:.
<p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.
<p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.</p>
<p>__________</p>
<p><i>Замість </i>Достойно, <i>приспів:</i> Богородице Діво, уповання християн, покрий, захорони і спаси тих, що на Тебе уповають.</p>
<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
Рм. 14, 19–23
«Дбаймо, отже, запопадливо про те, що веде до миру та до взаємного збудування»
У наших взаєминах ми завжди свідомо чи несвідомо завдаємо одні одним болю, ран, прикростей. Ми маємо тих чи інших осіб, які нас підтримують, підпирають, а потім з часом відкриваємо для себе їхні слабкості, їхні недобрі сторони. Наші друзі іноді стають невірними нашій дружбі. І тоді впускаємо у своє серце розчарування щодо цих осіб.
Маємо розуміти, що кожна людина уражена гріхом. Ніколи не маємо знеохотитись, коли відкриваються якісь недоліки чи вади іншого. Навпаки, маємо розвивати в собі здатність виявляти добро до тих людей, які нам прикрі, немилі. 
Завжди легко побачити недоліки інших, вони немов би самі нагору лізуть. Але варто зауважити плюси одні в одних. <b>І ці плюси, ці позитивні сторони розвивати і цими нашими добрими якостями ми всі збагачуватимемося на славу Божу! </b>
<p>&nbsp;
<p><b>Мт. 6, 1-13. «Отець твій, що бачить таємне, віддасть тобі».</b>
<p>Людина має тіло, душу й духа. У людській, тілесній, сфері ми начебто вміємо собі зарадити, суспільство нас цього навчило. І дуже часто, коли говоримо про людину, то ідентифікуємо її лише з тілом, а на духовне життя звертаємо дуже мало уваги.
<p>Коли в Євангелії сказано, що людина щось робить, то йдеться про те, що вона нерідко це щось робить так, щоб це виглядало гарно назовні. Ми часто не усвідомлюємо, що наш християнський принцип поведінки, наші добрі діла завжди спочатку зароджуються всередині нас, щоб потім виявитися назовні.
<p>Пам’ятаймо, що найважливішим є те, що носимо в собі. Адже навіть коли ми цього не реалізуємо зовні, коли його ніхто не побачить, то перед Богом все стане явним. <b>Лише тоді наші діла будуть сповнені справжньої доброти, коли найперше будемо дбати про те, щоб подобатися Господеві у всіх своїх думках, переживаннях і планах.</b>
<p>&nbsp;<p><b>Владика Венедикт (Алексійчук)</b>