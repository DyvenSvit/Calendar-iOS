<p><b><i>Перший антифон зображальний</i></b></p>
<p>Благослови, душе моя. Господа і, все нутро моє, ім’я святе його.</p>
<p>Благослови, душе моя, Господа і не забувай усіх дарувань його.</p>
<p>Він очищає всі беззаконня твої і зціляє всі недуги твої.</p>
<p>Він визволяє від тління життя Твоє, вінчає Тебе милістю і щедротами.</p>
<p>Щедрий і милостивий Господь, довготерпеливий і многомилостивий.</p>
<p><i>(Якщо скорочується Літургію, перейди до</i> Єдинородний Сину<i>)</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Благослови, душе моя. Господа і, все нутро моє, ім’я святе його.</p>
<p><b><i>Другий псалом зображальний</i></b></p>
<p>Хвали, душе моя. Господа. Возхвалю Господа в житті моїм, співатиму Богові моєму, доки живу.</p>
<p>Не надійтеся на князів, на синів чоловічеських, в них нема спасення.</p>
<p>Воцариться Господь повік. Бог твій, Сіоне, з роду в рід.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон Блаженні</i></b></p>
<p>У царстві твоїм пом’яни нас. Господи.</p>
<p>Блаженні вбогі духом, бо їх є царство небесне.</p>
<p>Блаженні плачучі, бо вони утішаться.</p>
<p>Блаженні лагідні, бо вони наслідять землю.</p>
<p>Блаженні голодні і спрагнені правди, бо вони наситяться.</p>
<p>Блаженні милостиві, бо вони помилувані будуть.</p>
<p>Блаженні чисті серцем, бо вони Бога побачать.</p>
<p>Блаженні миротворці, бо вони синами божими назвуться.</p>
<p>Блаженні вигнані за правду, бо їх є царство небесне.</p>
<p>Блаженні ви, коли зневажатимуть вас, і виженуть, і говоритимуть усяке лихе слово на вас неправдиво, мене ради.</b></p>
<p>Радуйтеся і веселіться, бо нагорода ваша велика на небесах.</p>
<p><i>Вхідне:</i> Явив Господь спасення Своє, * перед народами відкрив правду Свою <i>(Пс. 97,2).</i></p>
<p><i>Тропар, глас 1:</i> Радуйся, благодатна Богородице Діво, * бо з Тебе засяло Сонце правди – Христос Бог наш, * що просвічує тих, що в темряві. * Веселися й Ти, старче праведний, * Ти прийняв в обійми визволителя душ наших, що дарує нам воскресення.</p>
<p>Слава, і нині: <i>Кондак, глас 1:</i> Утробу дівичу освятив Ти різдвом Твоїм * і руки Симеонові благословив Ти, як годилось, * Ти випередив і нині спас нас, Христе Боже, * але утихомир у брані люд Твій і укріпи народ, що його возлюбив Ти, * єдиний Чоловіколюбче.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>
<p>__________</p>
<p><i>Апостол: Євр. 316 зач.</i></p>
<p><b>Послання Апостола Павла до Євреїв 7, 7-17.</b>
<p><b>7</b>. Браття, не може бути сумніву, що нижчий благословляється вищим. <b>8</b>. Ба більше, тут беруть десятину люди, що вмирають; а там – той, про кого свідчать, що живе. <b>9</b>. І, так би мовити, і Леві, який тепер збирає десятини, дав був десятину через Авраама, <b>10</b>. бо він ще був у бедрах свого прабатька, коли Мелхиседек вийшов йому назустріч.
<p><i>11</i>. Якби, отже, досконалість була через левітське священство, під яким народ одержав закон, яка була б іще потреба постати іншому священикові, по чину Мелхиседека, священикові, що не звався б по чину Аарона? <i>12</i>. Бо як міняється священство, мусить конче мінятися і закон. <i>13</i>. Бо той, про кого це говориться, був з іншого коліна, з якого ніхто не служив при жертовнику. <i>14</i>. Відомо бо, що наш Господь походить від Юди, і про це покоління Мойсей нічого не казав щодо священства. <i>15</i>. Це стає ще яснішим, коли на подобу Мелхиседека постає інший священик; <i>16</i>. він став ним не законом тілесної заповіді, а силою життя нетлінного, <p><i>17</i>.  бо він прийняв таке свідоцтво:
<p>Ти – священик повіки
<p>по чину Мелхиседека.
<p>__________</p>
<p><i>Алилуя, глас 8:</i> Нині відпускаєш раба твого, Владико, по глаголу Твоєму з миром <i>(Лк. 2,29).</i></p>
<p><i>Стих:</i> Світло на одкровення поганам і славу людей твоїх, Ізраїля <i>(Лк. 2,32).</i></p>
<p>__________</p>
<p><i>Євангеліє: Лк. 7 зач.</i></p>
<p><b>Євангеліє від Луки 2, 22-40.</b>
<p><i>22</i>. В той час принесли батьки дитя Ісуса в Єрусалим поставити перед Господом, <i>23</i>.  як написано в Господньому законі: Кожний хлопець первородний, буде посвячений Господеві. <i>24</i>.  І принесли жертву, як написано в Господньому законі: пару горлиць або двоє голубенят.
<p><i>25</i>. А був у Єрусалимі чоловік на ім'я Симеон; чоловік той, праведний та побожний, очікував утіхи Ізраїля, і Дух Святий був на ньому. <i>26</i>. Йому було відкрито Святим Духом, що не бачитиме смерти, перш ніж побачить Христа Господа. <i>27</i>. Він прийшов Духом у храм, і як батьки вносили дитя Ісуса, щоб учинити над ним за законним звичаєм, <i>28</i>. він узяв його на руки, благословив Бога й мовив:
<p><i>29</i>. Нині, Владико, можеш відпустити слугу твого
<p>за твоїм словом у мирі,
<p><i>30</i>. бо мої очі. бачили твоє спасіння,
<p><i>31</i>. що ти приготував перед усіма народами;
<p><i>32</i>. світло на просвіту поганам, і славу твого люду – Ізраїля.
<p><i>33</i>. Батько його і мати дивувалися тому, що говорилося про нього. <i>34</i>. Симеон благословив їх і сказав до його матері Марії:
<p>– Ось цей поставлений для падіння і встання багатьох в Ізраїлі; він буде знаком протиріччя, <i>35</i>. та й тобі самій меч прошиє душу, щоб відкрились думки багатьох сердець.
<p><i>36</i>. Була там також і Анна, пророчиця, дочка Фануїла з покоління Асера; вона була вельми похила віком, проживши сім років з чоловіком від дівування свого <i>37</i>. і зоставшися вдовою аж до вісімдесят четвертого року, вона не відходила від храму, служачи Богові вночі і вдень постом та молитвою. <i>38</i>. І надійшла вона тієї самої години й почала прославляти Бога та говорити про нього всім, що чекали визволення Єрусалиму.
<p><i>39</i>. Як вони зробили все за законом Господнім, вернулися в Галилею, до Назарету, свого міста. <i>40</i>. Хлоп'я ж росло й міцніло, повне мудрости, і Божа благодать була на ньому.
<p>__________</p>
<p><i>Замість </i>Достойно, <i>приспів:</i> Богородице Діво, уповання християн, покрий, захорони і спаси тих, що на Тебе уповають.</p>
<p><i>І ірмос, глас 3:</i> В законі тіні і писання образ бачимо, вірні: кожний младенець мужеського полу, що отвирає утробу – святий Богу. Тому первороджене Слово безначального Отця – Сина, що первородиться з матері, яка мужа не знає, – величаємо.</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4)</i>. Алилуя, <i>тричі</i>.</p>
<p>&nbsp;<hr />
<p><b>Стрітення Господнє</b>
<p>На Стрітення згадуємо, як Ісуса Христа приносять до храму, де Він у малому віці зустрічається із Симеоном і пророчицею Анною. І маємо чого повчитися у цих двох осіб.
<p>Симеон був чоловік праведний і побожний та гаряче очікував Спасителя. Йому було відкрито, що не побачить смерті, поки не зустріне Христа Господа. Для нас важливо навчитися чекати. Якщо хочемо досягнути всього швидко й одразу, то, коли нам щось не вдається, опускаємо руки, панікуємо. Тому берімо приклад з того, як очікував Симеон. Бачимо: хто чуває, щоб зустрітися зі Спасителем, той завжди знайде Його.
<p>Про Анну сказано, що вона перебувала при храмі вдень і вночі, служила Богові постом і молитвою. Бачимо: не лише дбала про видиму чистоту Божого храму, а й про чистоту храму свого тіла – духа. Наскільки це важливе служіння для кожного з нас! Піст – це обмеження себе. Сучасний світ дуже рідко говорить про обмеження. Людина постійно щось здобуває, хоче завжди чогось нового. І всі справи світу не дають їй відчуття спокою і вдоволення, навпаки – людина стає ще ненаситнішою. Піст вчить нас обмежувати себе, щоб могти зустрітися із Богом! А молитва дає змогу з Ним зустрітися. 
<p><b>Зустріч з Богом через піст і молитву відкриває нам те, чого Бог очікує від нас, а сповнення Його волі дає мир і радість від життя!</b>
<p>&nbsp;<p><b>Владика Венедикт (Алексійчук)</b>