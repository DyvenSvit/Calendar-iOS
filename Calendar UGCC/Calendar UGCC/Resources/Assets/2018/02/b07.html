<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Пастирська сопілка твого богословія перемогла труби красномовців, * бо Тобі, що дослідив глибини духа, * була додана і краса віщування. * Моли ото Христа Бога, отче Григоріє, * щоб спаслися душі наші.</p>
<p>Слава: <i>Кондак, глас 3:</i> Богословним твоїм язиком Ти розрушив видумки красномовців, славний; * православія одежою, з висоти тканою, Ти Церкву украсив, * яку і носить, і з нами, твоїми дітьми, кличе: * Радуйся, отче, богословія розуме найвищий.</p>
<p>I нині: <i>Богородичний, глас 3:</i> Діва Днесь предстоїть у церкві * і з ликами святих невидимо за нас молиться Богу. * Ангели з архиєреями поклоняються, * апостоли з пророками ликують, * бо ради нас молить Богородиця превічного Бога.</p>
<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p><i>Стих:</i> Послухайте це, всі народи, почуйте, всі, хто живете по вселенній <i>(Пс. 48,2).</i></p>
<p>__________</p>
<p><i>Апостол: </i></p>
<p><i>Ряд.: 1 Йо. 73 зач.</i><p><b>Перше Послання Івана Богослова 3, 21 – 4, 6.</b>
<p><i>21</i>. Улюблені, коли серце не винує, ми маємо довір'я перед Богом <i>22</i>. і, що б ми не просили, одержимо від нього, бо заповіді його бережемо і чинимо те, що йому угодне.
<p><i>23</i>. Ось його заповідь: вірувати в ім'я його Сина Ісуса Христа й любити один одного, як він нам заповідав. <i>24</i>. Хто його заповіді зберігає, той пробуває в ньому, і він у ньому; і ми знаємо від Духа, якого він дав нам, що він у нас пробуває.
<p><i>1</i>. Любі, не кожному духові вірте, але випробовуйте духів, чи вони від Бога; багато бо лжепророків прийшло на світ. <i>2</i>. З цього пізнавайте Божий дух: кожен дух, який визнає, що Ісус Христос прийшов у тілі – від Бога. <i>3</i>. Кожен ж дух, що не визнає Ісуса – не від Бога, але від антихриста, про якого ви чули, що прийде, та й тепер уже у світі. <i>4</i>. Ви, діточки, від Бога і перемогли їх, бо більший той, хто у вас, ніж той, хто у світі. <i>5</i>. Вони від світу, тому й говорять по-світськи, і світ їх слухає. <i>6</i>. Ми – від Бога. Хто знає Бога, слухає нас; хто ж не від Бога, не слухає нас. З цього пізнаємо духа правди й духа омани.
<p><i>Св.: 1 Кор. 151 зач.</i><p><b>Перше Послання Апостола Павла до Корінтян 12, 7-11.</b>
<p><i>7</i>. Браття, кожному дається виявлення Духа на спільну користь. <i>8</i>. Іншому бо дається Духом слово мудрости; іншому тим же Духом – слово знання; <i>9</i>. іншому – віра у тім самім Дусі; іншому – дар зцілення у тім єдинім Дусі; <i>10</i>. іншому – сила творити чуда; іншому – дар пророкування; іншому – розпізнання духів; іншому – різні мови, іншому ж – тлумачення мов. <i>11</i>. Та все це чинить один і той же Дух, що розділює кожному, як він хоче.
<p>__________</p>
<p><i>Алилуя, глас 2:</i> Слухайте уважно, люди Мої, закону Мого, приклоніть вухо ваше до слів уст Моїх <i>(Пс. 77,1).</i></p>
<p><i>Стих:</i> Відкрию у притчах уста Мої, звіщу таємне спершу <i>(Пс. 77,2).</i></p>
<p>__________</p>
<p><i>Євангеліє: </i></p>
<p><i>Ряд.: Мр. 65 зач.</i><p><b>Євангеліє від Марка 14, 43 – 15, 1.</b>
<p><i>43</i>. в той час, як Ісус говорив учням своїм. прибув Юда, один з дванадцятьох, і з ним юрба з мечами та киями, від первосвящеників, книжників і старших. <i>44</i>. Його зрадник дав був їм знак, кажучи: «Кого поцілую, то він: візьміть його й ведіте під доброю сторожею». <i>45</i>. І прийшовши, зараз приступив до Ісуса й каже:
<p>– Учителю!
<p>І поцілував його. <i>46</i>. Вони ж наклали на нього руки схопили його. <i>47</i>. Один із тих, що були там, витягнув меч вдарив слугу первосвященика й відтяв йому вухо. <i>48</i>. Ісус, звернувшись до них, сказав їм:
<p>– Немов на розбійника ви вийшли з мечами та киями, щоб мене піймати. <i>49</i>. Щодня був я між вами, навчаючи у храмі, і ви мене не схопили. Та це – щоб збулося Писання.
<p><i>50</i>. Тоді всі, лишивши його, втекли.
<p><i>51</i>. Якийсь же юнак, загорнений в одне лиш покривало, ішов за ним. <i>52</i>. Його схопили, і він, покинувши покривало, втік від них нагий.
<p><i>53</i>. Повели Ісуса до первосвященика; і зібрались усі первосвященики, старші та книжники. <i>54</i>. Петро ж ішов слідом за ним здалека аж усередину до двору первосвященика і, сівши з слугами, грівся при вогні. <i>55</i>. Первосвященики і вся рада шукали свідчення на Ісуса, щоб його вбити, та не находили. <i>56</i>. Багато бо свідчило неправдиво проти нього, але свідчення їхні не були згідні. <i>57</i>. Та деякі, підвівшись, так свідчили проти нього ложно:
<p><i>58</i>. – Ми чули, як він говорив: зруйную храм цей рукотворний і за три дні збудую інший, нерукотворний.
<p><i>59</i>. Але й ці свідчення не були між собою згідні. <i>60</i>. Тоді первосвященик, вставши посередині, спитав Ісуса:
<p>– Не відповідаєш нічого, що оці свідчать проти тебе?
<p><i>61</i>. Та він мовчав і нічого не відповідав. Знову спитав його первосвященик і каже йому:
<p>– Чи ти єси Христос, Син Благословенного?
<p><i>62</i>.  Ісус відповів:
<p>– Я є; і побачите Сина чоловічого, що сидітиме праворуч Всемогутнього та йтиме на хмарах небесних.
<p><i>63</i>. Тоді первосвященик роздер на собі одежу й каже:
<p>– Навіщо нам іще свідків ? <i>64</i>. Ви чули богохульство! Як вам здається?
<p>І всі вони присудили, що він винен смерти. <i>65</i>. Деякі стали плювати на нього, закривати йому лице й бити його по щоках та казали йому:
<p>– Пророкуй!
<p>– Слуги також били його по щоках.
<p><i>66</i>. Коли Петро був внизу на подвір'ї, приходить одна з служниць первосвященика <i>67</i>. і, побачивши Петра, що грівся, подивилась на нього й каже:
<p>– І ти був з Ісусом Назарянином.
<p><i>68</i>. Та він відрікся, кажучи:
<p>– Не знаю і не розумію, що ти кажеш.
<p>І він вийшов на переддвір'я. Тут заспівав півень.
<p><i>69</i>. Служниця, побачивши його знову, почала говорити тим, що там стояли:
<p>– Цей із них.
<p><i>70</i>. Та він відрікся знову. І трохи згодом ті, що там стояли, сказали до Петра:
<p>– Ти справді з них, бо ти галилеянин.
<p><i>71</i>. Тоді він став клястися і божитися, кажучи:
<p>– Не знаю цього чоловіка, про якого говорите.
<p><i>72</i>. І зараз же удруге заспівав півень. І згадав Петро слово, що Ісус був промовив до нього: «Перше ніж півень заспіває двічі, тричі мене відречешся». Та й заридав гірко.
<p><i>1</i>. Зараз же первосвященики вчинили нараду із старшими та книжниками – увесь синедріон. Зв'язавши Ісуса, вони повели й видали його Пилатові. 
<p><i>Св.: Йо. 36 зач.</i><p><b>Євангеліє від Йоана 10, 9-16.</b>
<p>Сказав Господь юдеям, які до нього прийшли:
<p><i>9</i>. Я – ворота. Хто ввійде через мене, спасеться. Він увійде, вийде і найде пасовисько. <i>10</i>. Злодій не приходить, хіба щоб красти, вбивати, вигублювати. Я прийшов, щоб мали життя і мали його вповні. <i>11</i>. Я – добрий пастир. Добрий пастир життя своє дав за овець. <i>12</i>. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. <i>13</i>. Наймит же втікає, бо він наймит і не дбає про вівці. <i>14</i>. Я – добрий пастир і знаю моїх, і мої мене знають. <i>15</i>. Отець мій знає мене, і я знаю Отця; я життя моє кладу за мої вівці.
<p><i>16</i>. Ще й інші вівці маю, що не з цієї кошари; і їх мушу привести: вони почують мій голос, і буде одне стадо й один пастир. </p>
<p>__________</p>
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Йо 3, 21 – 4, 6. «І що б ми не просили, одержуємо від Нього»</b>
Знаємо, що Святе Письмо є Богом натхненне. І бачимо, що Ісус Христос не говорив високих слів, які б не стосувалися реального життя, а навпаки – давав нам точні вказівки на конкретні ситуації простими словами. Господь говорив слова правди. І коли Господь вказує, що все, що попросимо, отримаємо від Нього, Він говорить правду. 
Чому ж ми просимо і не отримуємо? Найперше – самі не віримо, що Бог це може вчинити. А коли не віримо, то не є витривалі. Раз попросимо і якщо не отримаємо, то відступаємо. А це свідчить, що нам не дуже про це йшлося. Якщо хтось чогось бажає, то наполегливий і впевнений. Чому ми не отримуємо? Бо зле просимо, бо самі не віруємо, про що просимо. <b>Тож просімо і чого б тільки ми не попросили, все отримаємо від Господа!</b>
<p>&nbsp;
<p><b>Мр. 14, 43 – 15, 1. «Та Він мовчав і нічого не відповідав».</b>
<p>З цього уривку видно, як починаються страждання Ісуса Христа, його Хресна дорога, Голгота. Бачимо, як фарисеї, садукеї, книжники хотіли хоч якось спровокувати Господа, спіймати Його на слові. І тут маємо добрий приклад Христової мовчанки, який для нас є взірцем властивої поведінки в таких обставинах. 
<p>Адже дуже часто наше життя якраз будується на тому, що ми реагуємо на подразники. чиїсь слова, вчинки, появу, відсутність. Хтось щось сказав – ми відгукнулися; хтось якось повівся – ми знову відреагували… Але ж ми створені, щоб жити, а не реагувати. Жити, незважаючи на обставини. Жити, розуміючи, що обставини дав нам Бог, значить, Він хоче, щоб ми в цих обставинах являли Його. Отже, не просто жили від реакції до реакції, а не залежали від подразників, тобто мали повноту життя в Ньому.
<p><b>Навчімося незалежно від обставин жити так, як цього від нас чекає Бог, – у Ньому і для Нього!</b> 
<p>&nbsp;<p><b>Владика Венедикт (Алексійчук)</b>