<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон </i></b></p>
<p><i>Стих 1:</i> Воскликніте Господеві, вся земля,* співайте ж імені Його, віддайте славу хвалі Його <i>(Пс. 65,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Скажіте Богові: Як страшні діла Твої,* у множестві сили Твоєї леститимуть Тобі вороги Твої <i>(Пс. 65,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> Вся земля нехай поклониться Тобі і співає Тобі,* нехай же співає імені Твоєму, Всевишній <i>(Пс. 65,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці,* Спасе, спаси нас.</p>
<p><b><i>Другий антифон </i></b></p>
<p><i>Стих 1:</i> Боже, ущедри нас і благослови нас,* просвіти лице Твоє на нас і помилуй нас <i>(Пс. 66,2).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 2:</i> Щоб пізнали ми на землі путь Твою,* у всіх народах спасення Твоє <i>(Пс. 66,3).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 3:</i> Нехай ісповідують Тебе люди, Боже,* нехай ісповідують Тебе люди всі <i>(Пс. 66,4).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон</i></b></p>
<p><i>Стих 1:</i> Нехай воскресне Бог і розбіжаться вороги Його,* і нехай тікають від лиця Його ті, що ненавидять Його <i>(Пс. 67,2).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p><i>Стих 2:</i> Як іщезає дим, нехай іщезнуть,* як тане віск від лиця вогню <i>(Пс. 67,3).</i></p>
<p><i>Тропар:</i> Христос воскрес:</p>
<p><i>Стих 3:</i> Так нехай погибнуть грішники від лиця Божого,* а праведники нехай возвеселяться <i>(Пс. 67,3-4).</i></p>
<p><i>Тропар:</i> Христос воскрес:</p>
<p><i>Вхідне:</i> В церквах благословіть Бога, Господа,* ви – з джерел ізраїлевих <i>(Пс. 67,27).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p>Слава, і нині: </p>
<p><i>Кондак, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам* мир даруєш,* падшим подаєш воскресення.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: Ді. 7 зач.</i></p>
<p><b>Діяння Апостолів 3, 1-8.</b>
<p><i>1</i>. В ті дні Петро й Іван ішли у храм на молитву о дев'ятій годині. <i>2</i>. Був там чоловік кривий від лона матері своєї, якого приносили й клали щодня біля дверей храму, що звалися Красними, просити милостині від тих, що йшли до храму. <i>3</i>. Як тільки він побачив Петра й Івана, що входили у храм, став просити у них милостині. <i>4</i>. Глянувши на нього, Петро з Іваном сказали:
<p>– Глянь на нас!
<p><i>5</i>. Той дивився на них пильно, надіючись від них що дістати. <i>6</i>. Петро промовив:
<p>– Срібла й золота нема у мене; що ж маю, те тобі даю: в ім'я Ісуса Христа Назарянина встань і ходи!
<p><i>7</i>. І схопивши його за правицю, підвів його, і тієї ж хвилі окріпли його ноги з суглобами. <i>8</i>. Схопився і встав той, і почав ходити, і увійшов з ними у храм, на ходу підскакуючи і хвалячи Бога. 
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Йо. 7 зач.</i></p>
<p><b>Євангеліє від Йоана 2, 12-22.</b>
<p><i>12</i>. В той час прийшов Ісус у Капернаум, сам він і його мати, і брати та його учні, і пробули там кілька днів.
<p><i>13</i>. Близько була юдейська Пасха, й Ісус вирушив до Єрусалиму. <i>14</i>. Найшов він у храмі продавців волів, овець і голубів; сиділи там і міняйли. <i>15</i>. І зробивши бич із мотуззя, вигнав із храму всіх, і овець, і волів; гроші міняйлів розсипав, і столи перевернув. <i>16</i>. А продавцям голубів сказав:
<p>– Візьміть геть оце звідси і не робіть дому Отця мого торговельним домом!
<p><i>17</i>. Пригадали тоді його учні, що написано було:
<p>ревність дому твого мене з'їдає.
<p><i>18</i>. Юдеї ж озвались і мовили до нього:
<p>– Який знак даєш нам, що таке чиниш?
<p><i>19</i>. Ісус у відповідь сказав їм:
<p>– Зруйнуйте храм цей, і я його за три дні поставлю.
<p><i>20</i>. Юдеї відповіли:
<p>– Храм цей будовано сорок і шість років, а ти його за три дні поставиш?
<p><i>21</i>. Та він говорив про храм свого тіла. <i>22</i>. І коли воскрес із мертвих, згадали його учні, що він те говорив їм, і увірували Писанню та слову, яке Ісус сказав був.
<p>__________</p>
<p><i>Замість</i> Достойно, <i>приспів:</i> </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Так співаємо аж до віддання Пасхи.</i></p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p>Після відпусту з хрестом єрей, підносячи хрест вгору, виголошує: „Христос, воскрес” (3), а вірні кожного разу відповідають: „Воістину воскрес”. Співаємо прикінцеве „Христос воскрес…” (3), цілий тропар, а після цього закінчуємо співом „і нам дарував життя вічне, поклоняємось його на третій день воскресінню”.</p>
<p>&nbsp;<hr />
<p><b>Ді. 3, 1–8. «Що ж маю, те тобі даю»</b>
<p>Бачимо, що цей бідний чоловік, кривий від лона матері, не міг дати собі ради сам, не міг працювати, тому його приносили до дверей храму, щоб він збирав милостиню. Він був упокорений своїм фізичним станом, бо залежав від інших людей, просив на прожиття… Апостол Петро, бачачи його фізичне каліцтво, не дає йому матеріальних речей, а дає щось значно більше. І не лише, як би це нам здавалося, що дає йому просто здоров’я, ні, дає те, чого він дійсно потребує. 
<p>Ми часто просимо щось, звертаємось до Бога, і Він дає нам згідно з нашої нужди і потреби. Маємо також розуміти, що як Бог дає нам те, що нам правдиво потрібне для нашого добра, так і ми маємо давати людям щось більше, ніж лише матеріальне. Треба допомагати, звичайно, іншим людям і в матеріальних справах, але пам’ятати, що людина хоче більшого. <b>Людина хоче Бога, спрагла за духовним життям, хоче жити у правді й мирі, то ж найголовніше стараймося «давати» людям Бога. </b>
<p>&nbsp;
<p><b>Йо. 2, 12-22. «Зруйнуйте храм цей, а я його за три дні поставлю».</b>
<p>Знаємо, що Господь говорить не про храм як споруду, а про своє воскресення: люди Його вб’ють, але Він воскресне. Бачимо, що Ісус поступово відкривав цей спасительний Божий задум своїм учням. Бо, незважаючи на своє особливе покликання, вони були людьми, які мали свої страхи та слабкості. Тому потрібна була благодать Святого Духа, щоб вони зрозуміли й прийняли таку страшну подію. І навіть більше – потім і самі сміливо йшли на смерть, свідчачи про Радісну Новину.
<p>Погляньмо на наше життя. Як часто маємо страх навіть перед тими, що завдають нам якихось кривд, несправедливо до нас ставляться, ображають, обманюють, уже не кажучи про страх перед смертю за свою віру. Як нам непросто переносити щоденні труднощі!
<p>Але Святе Писання нам каже: «Хто з Христом не терпів, той з Христом не воскресне». Так само <b>Господь деколи допускає, щоб ми переходили через терпіння, страждання, невигоди, труднощі, проблеми нашого життя, бо саме вони провадять нас до перемін, остаточно до переображення, до воскресення з Христом! </b>
<p>&nbsp;<p><b>Владика Венедикт (Алексійчук)</b>