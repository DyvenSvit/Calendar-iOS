<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені Його, віддайте славу хвалі Його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>
<p>Слава, і нині: </p>
<p><i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________</p>
<p><i>Апостол: Ді. 10 зач.</i></p>
<p><b>Діяння Апостолів 4, 1-10.</b>
<p><i>1</i>. В ті дні, коли апостоли промовляли до народу, надійшли священики, наставник храму і садукеї, <i>2</i>. обурені тим, що вони народ навчають та звіщають в Ісусі воскресіння мертвих, <i>3</i>. і наклали на них руки й кинули їх у в'язницю аж до ранку, бо вже був вечір. <i>4</i>. Однак багато з тих, що чули слово, увірували, і було їх числом п'ять тисяч чоловіків.
<p><i>5</i>. На другий день зібралися їхні князі, старші та книжники в Єрусалимі, <i>6</i>. і первосвященик Анна, і Каяфа, і Іван, і Олександер, і скільки було з первосвященичого роду.
<p><i>7</i>. Вони поставили їх посередині й питали:
<p>– Якою силою або яким ім'ям ви це зробили?
<p><i>8</i>. Тоді Петро, повний Духа Святого, промовив до них:
<p><i>9</i>. – Князі народу і старші! Коли нас допитуються сьогодні про добрий вчинок для недужого і як він став здоровим, <i>10</i>. нехай буде відомо всім і всьому народові ізраїльському, що ім'ям Ісуса Христа Назарянина, якого ви розп'яли і якого Бог воскресив з мертвих, – ним цей стоїть здоровий перед вами. 
<p>__________</p>
<p><i>Алилуя, глас 4:</i> Праведник, як фінік, розцвіте, і як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________</p>
<p><i>Євангеліє: Йо. 10 зач.</i></p>
<p><b>Євангеліє від Йоана 3, 16-21.</b>
<p><i>16</i>. Сказав Господь: так Бог полюбив світ, що дав Сина свого єдинородного, щоб кожен, хто вірує в нього, не загинув, але жив життям вічним. <i>17</i>. Бо Бог не послав у світ Сина, щоб світ засудити, але щоб ним спасти світ. <i>18</i>. Хто вірує в нього, не буде засуджений; хто ж не вірує, той уже засуджений, бо не увірував в ім'я єдинородного Сина Божого. <i>19</i>. Суд же такий: світло прийшло у світ, та люди більше полюбили темряву, ніж світло, бо діла їхні були лихі. <i>20</i>. Кожен бо, хто чинить зло, ненавидить світло і не йде до світла, щоб не виявились діла його. <i>21</i>. А хто правду чинить, іде до світла, щоб виявилися діла його, бо вони зроблені у Бозі.
<p>__________</p>
<p><i>Замість </i>Достойно:</p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 4, 1–10. «Якою силою або яким ім’ям ви це зробили?»</b>
<p>Кожен може пригадати випадки, коли щось сказав чи зробив на стільки несподіване для себе, розуміючи, що лише з Божою поміччю це стало можливим. Чому так? Тому, що в якийсь момент ми стали відкриті на Бога. Господь завжди готовий діяти через нас. Але чи ми завжди вміємо приймати Його силу?
<p>Чому апостоли були такими сильними у проповідуванні Слова Божого? Це ж були звичайні люди, рибалки. На сучасний лад можемо сказати, що це були селяни, робітники. Однак вони діяли силою Святого Духа. Діяли, Господь давав їм цю силу, а вони приймали її. <b>Через усю історію Церкви люди були слабкі, немічні, безпорадні перед сильними світу цього, але Божою силою могли робити великі речі! </b>
<p>&nbsp;
<p><b>Йо. 3, 16-21. «Бо не послав Бог у світ Сина світ засудити, лише Ним – світ спасти».</b>
<p>Ми, охрещені люди, ходимо до храму Божого, молимося вранці та ввечері, сповідаємося, причащаємося. Та, однак, мало усвідомлюємо, мало розуміємо те, що Бог провадить нас до найголовнішого – до нашого освячення та остаточно до нашого спасення. Саме цього маємо найбільше прагнути й бажати у своєму житті. Через Христову смерть і воскресіння ми стали учасниками Його Царства й отримали дар спасення. Участь у Його Царстві починається вже під час нашого земного життя. Лише маємо це усвідомлювати й прагнути шукати Бога в кожній ситуації свого життя. <b>Сам Господь Бог обдарував нас спасенням, але питання в тім, чи ми це усвідомлюємо і чи бажаємо цього? </b>
<p>&nbsp;<p><b>Владика Венедикт (Алексійчук)</b>