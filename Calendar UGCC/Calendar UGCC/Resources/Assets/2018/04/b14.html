<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон </i></b></p>
<p><i>Стих 1:</i> Воскликніте Господеві, вся земля,* співайте ж імені Його, віддайте славу хвалі Його <i>(Пс. 65,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Скажіте Богові: Як страшні діла Твої,* у множестві сили Твоєї леститимуть Тобі вороги Твої <i>(Пс. 65,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> Вся земля нехай поклониться Тобі і співає Тобі,* нехай же співає імені Твоєму, Всевишній <i>(Пс. 65,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці:</p>
<p><b><i>Другий антифон </i></b></p>
<p><i>Стих 1:</i> Боже, ущедри нас і благослови нас,* просвіти лице Твоє на нас і помилуй нас <i>(Пс. 66,2).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 2:</i> Щоб пізнали ми на землі путь Твою,* у всіх народах спасення Твоє <i>(Пс. 66,3).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 3:</i> Нехай ісповідують Тебе люди, Боже,* нехай ісповідують Тебе люди всі <i>(Пс. 66,4).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p><i>Стих 1:</i> Нехай воскресне Бог і розбіжаться вороги Його,* і нехай тікають від лиця Його ті, що ненавидять Його <i>(Пс. 67,2).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p><i>Стих 2:</i> Як іщезає дим, нехай іщезнуть,* як тане віск від лиця вогню <i>(Пс. 67,3).</i></p>
<p><i>Тропар:</i> Христос воскрес:</p>
<p><i>Стих 3:</i> Так нехай погибнуть грішники від лиця Божого,* а праведники нехай возвеселяться <i>(Пс. 67,3-4).</i></p>
<p><i>Тропар:</i> Христос воскрес:</p>
<p><i>Вхідне:</i> В церквах благословіть Бога, Господа,* ви – з джерел ізраїлевих <i>(Пс. 67,27).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p>Слава, і нині: </p>
<p><i>Кондак, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам* мир даруєш,* падшим подаєш воскресення.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 3:</i> Господь просвіщення моє і спаситель мій, кого убоюся? <i>(Пс. 26,1).</i></p>
<p><i>Стих:</i> Господь захисник життя мого, кого устрашуся? <i>(Пс. 26,1).</i></p>
<p>__________</p>
<p><i>Апостол: Ді. 8 зач.</i></p>
<p><b>Діяння Апостолів 3, 11-16.</b>
<p><i>11</i>. В ті дні, тому що оздоровлений кривий тримався Петра й Івана, увесь народ, здивований, прибіг до них у притвор, званий Соломоновим. <i>12</i>. Бачачи це, Петро промовив до народу:
– Мужі ізраїльські! Чому дивуєтеся цьому? Чому ви дивитесь на нас, немов би ми вчинили власною силою і побожністю те, що цей ходить? <i>13</i>. Бог Авраама, Ісаака і Якова, Бог отців наших, прославив слугу свого Ісуса, якого ви видали й відреклися перед Пилатом, коли цей присудив пустити його; <i>14</i>. ви ж Святого і Праведного зреклися і просили, щоб вам помилувано чоловіка душогубця, <i>15</i>. а Володаря життя вбили; якого Бог воскресив з мертвих, чому ми свідки. <i>16</i>. І вірою в його ім'я, власне його ім'я скріпило цього, що ви бачите й знаєте, і віра, що через нього, дала йому повне видужання перед усіма вами. 
<p>__________</p>
<p><i>Алилуя, глас 8:</i> Господь воцарився, в красу зодягнувся, зодягнувся Господь в силу і перепоясався <i>(Пс. 92,1).</i></p>
<p><i>Стих:</i> Він бо утвердив вселенну, вона не порушиться <i>(Пс. 91,1).</i></p>
<p>__________</p>
<p><i>Євангеліє: Йо. 11 зач.</i></p>
<p><b>Євангеліє від Йоана 3, 22-33.</b>
<p><i>22</i>. В той час вирушив Ісус зі своїми учнями у Юдейський край і пробував там із ними, і христив. <i>23</i>. Іван теж христив, в Еноні біля Салиму, бо там було багато води. І приходили туди і христилися. <i>24</i>. Ще бо не вкинули були Івана у темницю.
<p><i>25</i>. І от знялася суперечка між учнями Івана та юдеями про очищення. <i>26</i>. Прийшли вони до Івана й кажуть йому:
<p>– Учителю, той, що був із тобою по той бік Йордану і про якого ти свідчив – он він христить, і всі йдуть до нього.
<p><i>27</i>. Іван у відповідь промовив:
<p>– Не може чоловік нічого взяти, коли йому не дано з неба. <i>28</i>. Самі ви свідчите мені, що я сказав: я не Христос, але мене послано поперед нього. <i>29</i>. У кого молода, той – молодий. Дружба молодого, що стоїть і слухає, радіє вельми голосом молодого. Така й моя радість, яка тепер сповнилася. <i>30</i>. Йому треба рости, мені ж – маліти.
<p><i>31</i>. Хто з висоти приходить, той – над усіма. Хто з землі, той земний, і говорить по-земному. Та хто з неба приходить, той над усіма. <i>32</i>. Що бачив і що чув, про те він свідчить, та свідоцтва його ніхто не приймає. <i>33</i>. Хто прийняв його свідоцтво, той ствердив, що Бог правдивий. 
<p>__________</p>
<p><i>Замість</i> Достойно, <i>приспів:</i> </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p>Після відпусту з хрестом єрей, підносячи хрест вгору, виголошує: „Христос, воскрес” (3), а вірні кожного разу відповідають: „Воістину воскрес”. Співаємо прикінцеве „Христос воскрес…” (3), цілий тропар, а після цього закінчуємо співом „і нам дарував життя вічне, поклоняємось його на третій день воскресінню”.</p>
<p><b>Все згідно з Уставом, однак, після заамвонної молитви, священик, вийшовши перед тетрапод, читає молитву на роздроблення Артоса. </b></p>
<p><i>Після Божественної Літургії, коли принесено артос, співаємо за звичаєм:</i></p>
<p>Христос воскрес: <i>(3)</i>.</p>
<p>Господеві помолімся.</p>
<p><i>Вірні:</i> <b>Господи, помилуй</b>.</p>
<p><i>Священик:</i> Господи Ісусе Христе, Боже наш, ангельський хлібе, хлібе вічного життя, що зійшов з неба, нагодувавши нас у цих всесвітлих днях духовною поживою Твоїх божественних добродійств, ради тридневного і спасенного воскресення. </p>
<p>Смиренно благаємо Тебе: Зглянься й нині на наші молитви й подяки, і так, як Ти поблагословив п’ять хлібів у пустині, і нині благослови цей хліб, щоб усі, що їдять із нього, удостоїлися тілесного і духовного благословення і здоров’я, благодаттю і щедротами Твого чоловіколюбія.</p>
<p>Бо Ти є освячення наше і Тобі славу возсилаємо, з безначальним Твоїм Отцем і з всесвятим, і благим, і животворящим Твоїм Духом, нині, і повсякчас, і на віки віків</p>
<p><b>Потім Артос забирає до захристії, а в неділю ап. Томи, після заамвонної молитви, роздає вірним.</b></p>
<p>&nbsp;<hr />
<p><b>Ді 3, 11–16. «Чому ви дивитесь на нас, немов би ми вчинили власною силою і (нашим) благочестям те, що оцей ходить?»</b>
<p>Ми часом захоплюємося іншими особами, їхнім життям чи їхніми вчинками, здібностями. Кожний із нас знає осіб, яких ми стараємось наслідувати і з яких беремо приклад. Однак маємо повсякчас усвідомлювати, що якою б людина не була, є хтось, Хто її обдарував, Хтось дав їй ці здібності й таланти. 
<p>Так само і ми, які б не мали обдарування, досягнення, позитивні риси, але все це ми від Когось отримали. <b>Тож погляньмо, який добрий і люблячий є Бог, які щедрі дари Він дав кожному з нас!</b>
<p>&nbsp;
<p><b>Йо. 3, 22-33. «Йому треба рости, мені ж – маліти».</b>
<p>Слова Йоана Предтечі вказують на його місію: готувати народ до приходу Месії. Йоан був справжнім пророком – він не допускав, щоб людська увага зосереджувалася на ньому, своєю проповіддю і всім своїм буттям він вказував на Особу Господа, робив усе, щоб якомога більше людей Його пізнали.
<p>Подібно і в нашому житті: кожен з нас має якісь свої плани, прагнення, думки, наміри. Важливо не те, чи вони здійснюються, а те – чи вони співзвучні з Божою волею щодо нашого життя. Тому, окрім того, що маємо право мати свою думку, мусимо ще й завжди питати Бога: «Що є правдивим добром для мене й інших, яка Твоя воля?» А остаточна Божа воля – те, що Бог у своїй Божественній любові приготував для нас, і це – для нас найкраще. 
<p>Хай нашою життєвою позицією буде позиція Йоана: «Йому треба рости, мені ж – маліти», <b>аби ми щоразу більше жили не своїми ідеями чи планами, а пробували пізнавати Божу волю, яка остаточно є найбільшим добром і найбільшою радістю для кожного з нас!</b>
<p>&nbsp;<p><b>Владика Венедикт (Алексійчук)</b>