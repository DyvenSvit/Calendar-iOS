<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон </i></b></p>
<p><i>Стих 1:</i> Воскликніте Господеві, вся земля,* співайте ж імені Його, віддайте славу хвалі Його <i>(Пс. 65,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Скажіте Богові: Як страшні діла Твої,* у множестві сили Твоєї леститимуть Тобі вороги Твої <i>(Пс. 65,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> Вся земля нехай поклониться Тобі і співає Тобі,* нехай же співає імені Твоєму, Всевишній <i>(Пс. 65,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці:</p>
<p><b><i>Другий антифон </i></b></p>
<p><i>Стих 1:</i> Боже, ущедри нас і благослови нас,* просвіти лице Твоє на нас і помилуй нас <i>(Пс. 66,2).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 2:</i> Щоб пізнали ми на землі путь Твою,* у всіх народах спасення Твоє <i>(Пс. 66,3).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 3:</i> Нехай ісповідують Тебе люди, Боже,* нехай ісповідують Тебе люди всі <i>(Пс. 66,4).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p><i>Стих 1:</i> Нехай воскресне Бог і розбіжаться вороги Його,* і нехай тікають від лиця Його ті, що ненавидять Його <i>(Пс. 67,2).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p><i>Стих 2:</i> Як іщезає дим, нехай іщезнуть,* як тане віск від лиця вогню <i>(Пс. 67,3).</i></p>
<p><i>Тропар:</i> Христос воскрес:</p>
<p><i>Стих 3:</i> Так нехай погибнуть грішники від лиця Божого,* а праведники нехай возвеселяться <i>(Пс. 67,3-4).</i></p>
<p><i>Тропар:</i> Христос воскрес:</p>
<p><i>Вхідне:</i> В церквах благословіть Бога, Господа,* ви – з джерел ізраїлевих <i>(Пс. 67,27).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p>Слава, і нині: </p>
<p><i>Кондак, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам* мир даруєш,* падшим подаєш воскресення.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 3:</i> Співайте Богові нашому, співайте; співайте цареві нашому, співайте <i>(Пс.46,7).</i></p>
<p><i>Стих:</i> Всі народи, заплещіте руками, воскликніть Богові голосом радости <i>(Пс. 46,2).</i></p>
<p>__________</p>
<p><i>Апостол: Ді. 6 зач.</i></p>
<p><b>Діяння Апостолів 2, 38-43.</b>
<p><i>38</i>. В тих днях Петро сказав людям: Покайтеся, і нехай кожний з вас христиться в ім'я Ісуса Христа на відпущення гріхів ваших, і ви приймете дар Святого Духа. <i>39</i>. Для вас бо ця обітниця і для дітей ваших, та для всіх тих, що далеко, кого б тільки не покликав Господь, Бог наш.
<p><i>40</i>. Ще іншими багатьма словами він свідчив їм та уговорював їх:
<p>– Рятуйтеся від цього лукавого поріддя.
<p><i>41</i>. Ті ж, що прийняли його слово, христились, і того дня до них пристало яких три тисячі душ.
<p><i>42</i>. Вони постійно були в науці апостолів та в спільності на ламанні хліба й на молитвах.
<p><i>43</i>. Страх напав на кожну душу, бо багато було чудес і знаків, що їх апостоли робили. 
<p>__________</p>
<p><i>Алилуя, глас 4:</i> Натягни лук і успівай, і царюй, істини ради і лагідности, і справедливости <i>(Пс. 44,5).</i></p>
<p><i>Стих:</i> Возлюбив Ти правду і возненавидів Ти беззаконня <i>(Пс. 44,8).</i></p>
<p>__________</p>
<p><i>Євангеліє: Йо. 8 зач.</i></p>
<p><b>Євангеліє від Йоана 3, 1-15.</b>
<p><i>1</i>. В той час був один чоловік з фарисеїв, Никодим на ім'я, один із визначних серед юдеїв. <i>2</i>. Прийшов він до Ісуса вночі й каже до нього:
<p>– Равві, ми знаємо, що ти прийшов як учитель від Бога: ніхто бо, як Бог не з ним, не може таких чудес творити, які ти твориш.
<p><i>3</i>. Озвався Ісус і мовив до нього:
<p>– Істинно, істинно кажу тобі: коли хто не родиться звише, не побачить царства Божого.
<p><i>4</i>. Никодим сказав йому:
<p>– Як може чоловік родитись, коли вже старий? Чи може він увійти знову в утробу матері своєї й народитись?
<p><i>5</i>. Ісус відповів:
<p>– Істинно, істинно кажу тобі: коли хто не родиться з води та Духа, не може увійти в царство Боже. <i>6</i>. Що родиться від тіла – тіло; що родиться від Духа – дух. <i>7</i>. Не дивуйся, що я сказав тобі: вам треба родитися звише. <i>8</i>. Вітер дме, куди хоче, і шум його чуєш, але не відаєш звідкіль приходить і куди йде. Так воно з кожним, хто родиться від Духа.
<p><i>9</i>. Відповів Никодим і мовив до нього:
<p>– Як воно може статись?
<p><i>10</i>. Ісус у відповідь сказав йому:
<p><i>11</i>. – Ти – вчитель Ізраїля і не знаєш того? Істинно, істинно кажу тобі: ми говоримо про те, що знаємо, свідчимо про те, що бачили, та ви нашого свідчення не приймаєте. <i>12</i>. Коли я говорив вам про земне і ви не віруєте, як увіруєте, коли вам про небесне говоритиму? <i>13</i>. Ніхто не зійшов на небо, крім того, хто зійшов з неба: Син чоловічий. <i>14</i>. І як Мойсей підняв змія в пустині, так Син чоловічий має бути піднесений, <i>15</i>. щоб кожен, хто вірує у нього жив життям вічним.
<p>__________</p>
<p><i>Замість</i> Достойно, <i>приспів:</i> </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Так співаємо аж до віддання Пасхи.</i></p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p>Після відпусту з хрестом ієрей, підносячи хрест вгору, виголошує: „Христос, воскрес” (3), а вірні кожного разу відповідають: „Воістину воскрес”. Співаємо прикінцеве „Христос воскрес…” (3), цілий тропар, а після цього закінчуємо співом „і нам дарував життя вічне, поклоняємось його на третій день воскресінню”.</p>
<p>&nbsp;<hr />
<p><b>Ді. 2, 38–43. «Вони постійно перебували в апостольській науці та спільності, на ламанні хліба й молитвах»</b>
<p>Ми чуємо дуже важливу річ для нас християн: заклик мати постійність. Зі свого життя бачимо скільки багато мали й маємо різних намірів, ідей, захоплень. Але бачимо, як не легко витримати в постійності. У духовному світі один із найважливіших чинників – це постійність. Може, не багато, може, невеликі кроки чи подвиги, але чинити їх стало і повсякчас. 
<p>Читаємо з Діянь апостолів, що апостоли постійно перебували в апостольській науці, пізнавали про Бога, постійно перебували у спільноті. Отже, не самі лише пізнавали, а й ділились. Постійно взаємно обмінювались досвідом про Бога, який вони здобули. <b>Коли в наше життя прийде постійність, результат неминуче виявиться у духовному житті, пізніше чи раніше. А як не буде постійності, годі сподіватись на якийсь результат. </b>
<p>&nbsp;
<p><b>Йо. 3, 1-15. «Що народжується від тіла – тіло, а що народжується від Духа – дух».</b>
<p>Коли подивимося на батьків і дітей, часто побачимо не тільки подібні фізичні риси, а й навіть те, що вони подібні характерами. Діти беруть від батьків багато, переймають людське. І це нормально й закономірно. Часто в стосунках одні з одними, коли говоримо про когось – Степан, Василь, Анна, Олена, – ми цю особу ідентифікуємо з її тілом. Але ж знаємо, що це лише фізичне тіло особи. Тілесно ми народжуємося від наших батьків, Господь же кличе нас, щоб ми народжувались і жили духовним життям – в Дусі, з Богом. 
<p>Саме тому маємо все більше пізнавати в собі духовний бік нашої особи. Розуміти, що наше тіло – це лише частина нашого буття. Є сфера нашого буття, яка, можливо, і не розвинута, і мало нам знайома, – це сфера нашого духа. Цю сферу маємо щораз більше пізнавати й відкривати. <b>Коли будемо відкривати наше духовне «я», то будемо відкривати нашу здатність до життя в Дусі, до народження, до життя в Небесному Царстві.</b>
<p>&nbsp;<p><b>Владика Венедикт (Алексійчук)</b>