<p><b>Во святих отця нашого Йоана Золотоустого</b></p>
<p><b>Слово на притчу про смоковницю</b></p>
<p>Глибинне значення історії про смоковницю не легке для розуміння, адже справжній смисл таїнства сокровенний під поверхнею слів. Для чого треба було словом висушувати смоковницю, а не навпаки – словом учинити її плодоносною? Адже Той, Хто словом її всушив, міг і словом учинити її плідною. І чим завинила смоковниця, запитає хтось, якщо не був час їй плодоносити, як каже євангелист Марко, адже зима була тієї пори. І якби в цьому випадку зі смоковницею не було якогось таїнства, незбагненного для людей, то Господь виглядав би, з одного боку, достойним похвали, а з іншого – докору; похвали – бо всушив її одним лише словом, а докору – бо несправедливо її прокляв. Тож належить нам, улюблені, розважити пильно, образом чого є ця смоковниця. Адже немає жодного діла Христового, яке не містило б у собі якогось таїнства.</p>
<p>Багато хто говорив, ніби смоковниця представляє юдейську синагогу, до якої, мовляв, прийшов Господь, шукаючи в неї плоду віри, та не знайшов, а лише побачив, що вона обросла, наче листям, словами пророків і Закону. Тому і всушив її, кажучи: <em>Більше не буде з тебе плоду повік</em> (Мт 21:19). Я ж спробую заперечити таке тлумачення, улюблені, бо воно не зовсім слушне. Бо як би міг проклясти Господь, Який каже: <em>Благословляйте, а не проклинайте</em> (Рим 12:14)? І як міг би проклясти і вчинити всохлою синагогу Той, Хто говорить: <em>Син Людський прийшов не погубити, але оживити і спасти те, що загинуло</em> (Лк 9:56 і 19:10)? </p>
<p>А якщо хтось і далі сперечатиметься і доводитиме протилежне, то хай скаже мені: як та, всохла на корені, синагога виростила з себе таку плодовиту галузку як всехвальний Павло? Та й багатьох інших знаємо, що навернулися з юдейської синагоги: і Стефан, каменований юдеями, і Акила з Прискиллою, і безліч інших… А те, що Бог не цілковито відкинув юдейський народ, нехай посвідчить за мене Павло, який каже: <em>Говорю бо: невже цілковито відкинув Господь народ Свій? Ніколи! Бо ж і я Ізраїльтянин, із сімені Авраамового, з роду Веніямина. Не відкинув Господь народу Свого</em> (Рим 11:1-2а). Навпаки, він проголошує спасіння для народу того в останні дні, кажучи: <em>Коли ж увійде в Царство Боже повнота народів, тоді весь Ізраїль буде спасенний </em>(пор. Рим 11:25-26).</p>
<p>Тож треба нам, улюблені, ще дослідити розповідь про смоковницю – образом чого вона є? </p>
<p>Якби ж то ти, Адаме, згадав, листя якого дерева взяв ти, аби зшити собі одежу, коли в раю залишився нагим, – тоді б ти побачив, що справедливо воно всохло. Чи ж не листя смоковниці взявши, ти сором свій прикрив? Тож Христос прийшов і смоковницю – покров сорому – котра в тобі все ще буяла, словом Своїм всушив. Він узяв на себе твою вбогість і дав тобі багатство, взяв твій покров сорому і дав тобі сніжнобілу одежу, зіткану з води і Духа. Він висушив листя смоковниці і повернув тобі те, з чого душа твоя була окрадена змієм у раю: рівноангельне життя, насолоду раю, одежу нетління. </p>
<p>Тому промовив Господь до смоковниці: <em>Досить! більше не буде з тебе плоду повік</em>. Се означає: до мого приходу приносила ти плоди смерти, та ось прийшов я, ось – Воскресіння! І негайно всохла вона. І сповнилося написане: <em>Поглинута смерть перемогою. Де твоє, смерте, жало, де твоя, Аде, перемога?</em> (1 Кор 15:54-55) </p>
<p>Всушив Він смоковницю і насадив віру Хреста, що квітне і життя кожної людини просвітлює. Коріння Хреста в землю вкорінене, а віття його – до небес простягається. Листя його вічно молоде, квіт – нев’янучий, а плід – безсмертний. Про древо се і Давид згадує словами: <em>І буде він як древо, посаджене при потоках вод, що плід свій дасть у пору свою, і листя його не опаде</em> (Пс 1:3).</p>
<p>О блаженне Древо Хресне, охоронцю мужів і жінок, і всієї природи людської! Його демони страхаються і диявол від нього тремтить, його ангели оспівують і небеса благословляють. Церкви ж – величають на ньому розп’ятого Христа, Якому слава і влада, нині і повсякчас, і на віки віків. Амінь. </p>
<p><a href="https://www.youtube.com/watch?v=dRIZbenaf3Q" target="_blank"><img src="http://calendar.dyvensvit.org/img/video-icon.png" width="32" height="32" /></a>