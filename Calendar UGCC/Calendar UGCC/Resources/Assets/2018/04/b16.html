<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>
<p>Слава, і нині: </p>
<p><i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>
<p><i>Прокімен, глас 4: </i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа; Господи, Боже мій, Ти дуже величний <i>(Пс. 103,1).</i></p>
<p>__________</p>
<p><i>Апостол: Ді. 9 зач.</i></p>
<p><b>Діяння Апостолів 3, 19-26.</b>
<p><i>19</i>. B ті дні Петро сказав людям: Покайтеся й наверніться, щоб ваші гріхи були відпущені <i>20</i>. і щоб прийшли від Господа часи відпочинку, і він прислав призначеного вам Христа Ісуса. <i>21</i>. Треба було, щоб його прийняло небо аж до часу відновлення усього, про що Бог споконвіку говорив устами своїх святих пророків. <i>22</i>. Мойсей сказав: Господь, Бог наш, воздвигне вам Пророка, як мене, з-поміж братів ваших. Ви слухатиметесь його в усьому, що вам скаже. <i>23</i>. А кожний, хто не буде слухатися того Пророка, буде викорінений з народу. <i>24</i>. Так само всі пророки від Самуїла й ті, що говорили потім, звіщали про ці дні. <i>25</i>. Ви – сини пророків і завіту, що Бог був заключив із вашими батьками, кажучи до Авраама: у твоїм потомстві будуть благословенні всі сім'ї землі. <i>26</i>. Вам насамперед Бог воздвигнув слугу свого й послав його, щоб він благословив вас та відвертав кожного з вас від поганих учинків.
<p>__________</p>
<p><i>Алилуя, глас 5:</i> Хваліте Господа, всі ангели Його, хваліте Його всі сили Його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________</p>
<p><i>Євангеліє: Йо. 6 зач.</i></p>
<p><b>Євангеліє від Йоана 2, 1-11.</b>
<p><i>1</i>. Одного разу було весілля в Кані Галилейській, і була там мати Ісуса. <i>2</i>. Запросили на весілля також Ісуса та його учнів. <i>3</i>. Коли ж забракло вина, мати Ісуса каже до нього:
<p>– Вина не мають.
<p><i>4</i>. Ісус відповів їй:
<p>– Що мені й тобі, жінко? Ще не прийшла моя година.
<p><i>5</i>. Але мати його мовила до слуг:
<p>– Що тільки скаже вам, робіте.
<p><i>6</i>. Було ж там шість кам'яних посудин на воду, для юдейських очищень; кожна вміщала дві або три міри. <i>7</i>. Сказав їм Ісус:
<p>– Наповніть посудини водою.
<p><i>8</i>. Вони наповнили їх по вінця. Далі каже:
<p>– Зачерпніть тепер і несіть до весільного старости.
<p>І понесли. <i>9</i>. Коли староста покуштував воду, що стала вином – не знав він, звідки воно взялося, знали лише слуги, котрі зачерпнули воду – закликав молодого <i>10</i>. і мовив до нього:
<p>– Кожен чоловік дає спершу вино добре, а як уп'ються – гірше. Ти ж добре вино зберіг досі.
<p><i>11</i>. Ось такий початок чудес учинив Ісус у Кані Галилейській і тим об'явив свою славу, і учні його увірували в нього.
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 3, 19–26. «Покайтесь і наверніться, щоб ваші гріхи були стерті»</b>
<p>Всі ми прагнемо Бога свідомо чи менш свідомо, шукаємо Його, стараємось жити за заповідями Божими, але часто залишаємось у своїх пристрастях, гріхах і не хочемо змінитись. Це читання каже, що лише покаявшись, усвідомивши, що таке гріх і зло, і навернувшись від гріхів, ми лише тоді можемо навернутись до Бога. 
<p>Ми завжди стоїмо лицем до когось. Якщо стоїмо обличчям до гріха, як його чинимо, то спиною – до Бога. Лише тоді, коли ми стаємо лицем до Бога, навертаємось, стаємо спиною до гріха. <b>Погляньмо, скільки часу упродовж години, дня, місяця, року ми повернені до Бога, скільки часу ми відвернуті від Господа!</b>
<p>&nbsp;
<p><b>Йо. 2, 1-11. «Таж не прийшла година моя!».</b>
<p>Дуже часто у своєму житті ми щось плануємо, а потім мучимо себе та інших, щоб ці плани реалізувати. Однак бачимо з власного досвіду, що з часом усе стає на свої місця. Можливо, не тоді, коли ми цього дуже хотіли й прагнули, але точно у властивий для нас час – час Божий. 
<p>Греки говорять, що chronos – це час, у якому ми живемо, а kairos – це Божий час. Так, як Господь прийшов у свій час, явився у своєму Сині, так Він приходить до кожного з нас у нашому житті. Але ми, люди сучасного світу й сучасної ментальності, хочемо, щоб усе відбувалося швидко, одразу. Певно, це є наслідком того, що ми звикли застосовувати мобільні засоби зв’язку, інтернет, пересуватися сучасним транспортом. 
<p>Мусимо зрозуміти, що в Бога є свій час на кожну подію в нашому житті, як каже українське прислів’я: «Божі млини мелють поволі». Отож маємо вміти очікувати на цей час, а для цього треба довіряти Господові й покладатися на Нього. <b>Тож довіряймо Богові – і Він явить себе в нашому житті й розв’яже всі проблеми, дасть відповіді на всі питання, які маємо!</b>
<p>&nbsp;<p><b>Владика Венедикт (Алексійчук)</b>