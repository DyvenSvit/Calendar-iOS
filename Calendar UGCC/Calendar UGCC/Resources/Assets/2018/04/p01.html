Оспівуємо Твоє́, Хри́сте Бо́же наш, невимо́вне низхо́дження: Ти бо, ма́ючи престо́лом Небеса́, а підніжжям – зе́млю, не погорди́в воплоти́тися од Свято́ї Діви і народи́тися як люди́на, і в я́слах безслове́сних твари́н возлягти́ як дитя́. Але́ й на осля́ возсісти і стражда́ння добровільно за нас перетерпіти прийшо́в єси́. Тебе́ невмовка́ючими пісня́ми Небе́сні Си́ли богодосто́йно велича́ють, а на землі Ти врозуми́в грома́ду діте́й неви́нних пісню нову́ Тобі співа́ти:бо Ти із уст младе́нців і грудни́х діте́й хвалу́ Собі готу́єш, і Ти навчи́в дитя́чі уста́ проголо́шувати сла́ву в Не́бі і на землі – мир. З ни́ми прийми́ і нас, недосто́йних рабів Твоїх, що пісню перемо́ги співа́ємо Тобі – Перемо́жцеві сме́рти, і звіща́ємо Тебе́, Благослове́нного, що в Ім’я́ Госпо́днє прийшо́в, не відлучи́вшись від сла́ви Отця́, і зно́ву гряде́ш суди́ти вселе́нну у пра́вді. Сподо́би прийня́ти Тебе́ у Твоє́му прише́сті і нас, прикра́шених перемо́жними по́двигами Твоїх Страсте́й і заквітчаних, за́мість галу́зок та па́льмового віття, красо́ю чесно́т, щоб і ми, торжеству́ючи, зустріли Тебе́, як при́йдеш на хма́рах у сла́ві, і ста́ли спадкоє́мцями сла́ви Твоє́ї. Бо Ти єси́ Чоловіколю́бець, і Ти просла́влений з Безнача́льним Твоїм Отце́м, і Всесвяти́м, і Благи́м, і Животворя́щим Твоїм Ду́хом, ни́ні і повсякча́с, і на віки віків. <i>(Заамвонна молитва Квітної неділі)</i>