<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа.</p>
<p>Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Благообразний Йосиф, з древа знявши пречистеє тіло Твоє,* плащаницею чистою обвив,* і ароматами в гробі новім, покривши, положив;* та по трьох днях воскрес єси, Господи,* даруючи світові велику милість.</p>
<p><i>Тропар, глас 2:</i> Коли зійшов Ти до смерти, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава: </p>
<p><i>Кондак, глас 2:</i> Радуватися мироносицям повелів Ти,* плач праматері Єви втихомирив Ти воскресенням Твоїм, Христе Боже,* апостолам же Твоїм проповідувати повелів Ти:* Спас воскрес із гробу.</p>
<p>I нині: </p>
<p><i>Кондак Пасхи, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам * мир даруєш,* падшим подаєш воскресення.</p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________</p>
<p><i>Апостол: Ді. 19 зач.</i></p>
<p><b>Діяння Апостолів 8, 18-25.</b>
<p><i>18</i>. В тих днях, коли побачив Симон, що через накладання апостольських рук дається Дух, приніс їм гроші <i>19</i>. й каже:
<p>– Дайте й мені таку владу, щоб той, на кого я покладу руки, прийняв Святого Духа.
<p><i>20</i>. Петро сказав до нього:
<p>– Срібло твоє нехай з тобою буде на погибіль, бо ти за гроші думав придбати дар Божий. <i>21</i>. Нема тобі у цій справі ні частки, ні спадщини, бо твоє серце неправе перед Богом. <i>22</i>. Покайся, отже, у твоїм лукавстві і проси Господа, може, тобі буде відпущена ця думка твого серця; <i>23</i>. бо ти, як бачу, в гіркій жовчі і путах неправди.
<p><i>24</i>. Симон відповів, кажучи:
<p>– Моліться ви до Господа за мене, щоб мене не спіткало ніщо з того, що ви сказали.
<p><i>25</i>. Отож вони, засвідчивши і звістивши слово Господнє, вернулися в Єрусалим і благовістили чимало сіл самарійських.
<p>__________</p>
<p><i>Алилуя, глас 8:</i> Благоволив Ти, Господи, землю Твою, Ти повернув полон Яковів <i>(Пс. 84,2).</i></p>
<p><i>Стих:</i> Милість і істина зустрілися, правда і мир обцілувалися <i>(Пс. 84,11).</i></p>
<p>__________</p>
<p><i>Євангеліє: Йо. 21 зач.</i></p>
<p><b>Євангеліє від Йоана 6, 35-39.</b>
<p><i>35</i>. Сказав Господь юдеям, які до нього прийшли:
<p>– Я – хліб життя. Хто приходить до мене, не голодуватиме; хто в мене вірує, не матиме спраги ніколи. <i>36</i>. Та я сказав вам: ви бачили мене і не віруєте. <i>37</i>. Усе, що мені дає Отець, прийде до мене, і того, хто до мене приходить, я не відкину; <p><i>38</i>. бо я зійшов з неба не для того, щоб мою волю чинити, а волю того, хто мене послав. <i>39</i>. Ось така воля того, хто мене послав: щоб з усього, що він мені дав, я нічого не погубив, але воскресив його в останній день. 
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 8, 18–25. «Дайте й мені таку владу, щоб той, на кого я покладу руки, прийняв Святого Духа»</b>
<p>Симон хотів купити Дари Святого Духа, хотів придбати те, що не можемо придбати. Він не міг зрозуміти закономірності духовного життя, що все, що ми маємо, не можна ні купити, ні продати, бо все – Божий дар! Що більше, не можна «купити» Святого Духа!
<p>Дух Святий приходить до нас, коли ми приготовляємось, коли ми смиренні, коли працюємо над собою. Ми не можемо змусити Бога нам щось дати, бо Дух Святий приходить туди, де є родюча рілля, готова приносити Його плоди! Інколи ми стаємо схожі на того Симона, коли намагаємось торгуватися з Богом, пропонувати Йому якийсь наш подвиг взамін за те, чого ми просимо. <b>Не страждаймо на духовну симонію, працюймо найперше над собою, і Святий Дух обов’язково сповнить нас своїми дарами!</b>
<p>&nbsp;
<p><b>Йо. 6, 35-39. «Я – хліб життя. Хто приходить до мене – не голодуватиме».</b>
<p>Як часто в житті ми панікуємо, маємо великий страх іноді перед незначними речами, переживаємо, як поводитися в певній ситуації, з тою чи іншою людиною, як вирішити якусь проблему, як розв’язати конфлікт, як влаштувати своє майбутнє.
<p>Коли опиняємося в такому становищі, то бачимо, наскільки ми слабкі у своїй вірі, довірі до Бога. Наскільки ми не усвідомлюємо того, що саме Він керує нашим життям, що без Його волі не впаде й волосинка з нашої голови. 
<p>ог є Той, хто завжди дбає про нас, завжди турбується про нас і пильнує нас. <b>Уміймо на Нього покладатися, уміймо довіряти Йому, уміймо бути свідомими того, що Господь, який дав нам життя, кожну його мить підтримуватиме нас і дасть все, що ми для цього потребуємо. </b>
<p>&nbsp;<p><b>Владика Венедикт (Алексійчук)</b>