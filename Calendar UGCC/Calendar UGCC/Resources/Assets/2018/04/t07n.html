<h2>МАЛЕ ПОВЕЧІР’Я</h2>
<p><i>Священик у епітрахилі, творить малий поклін перед святою трапезою, відсуває катапетасму, виходить південними дверима перед ікону Богородиці та виголошує:</i></p>
<p><i>Священик:</i><b></b>Благословен Бог наш завжди, нині і повсякчас, і на віки вічні.</p>
<p><i>Вірні: </i>Амінь.</p>
<p>Слава тобі Боже наш, слава тобі.</p>
<p>Царю небесний, утішителю, Душе істини, що всюди єси і все наповняєш, скарбе дібр і життя подателю, прийди і вселися в нас, і очисти нас від усякої скверни, і спаси, благий душі наші.</p>
<p>Святий Боже, святий Кріпкий, святий Безсмертний, помилуй нас. <i>(З р.)</i></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імени твого ради.</p>
<p>Господи, помилуй. <i>(З р.)</i></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Отче наш, що єси на небесах, нехай святиться ім’я твоє, нехай прийде царство твоє, нехай буде воля твоя, як на небі так і на землі. Хліб наш насушний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p><i>Священик:</i><b></b>Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні: </i>Амінь.</p>
<p>Господи, помилуй. <i>(12 р.)</i></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Прийдіте, поклонімся Цареві нашому Богу.</p>
<p>Прийдіте, поклонімся Христові, Цареві нашому Богу.</p>
<p>Прийдіте, поклонімся і припадім до самого Господа Ісуса Христа Царя і Бога нашого.</p>
<h3>Псалом 50</h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив * і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3>Мале славослов’я</h3>
<p>Слава во вишніх Богу, і на землі мир,* в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву.</p>
<p>Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щоночі буду тебе благословити * і хвалити ім’я твоє на віки вічні.</p>
<p>Господи, ти був нам пристановищем * по всі роди.</p>
<p>Молюсь: Господи, змилуйся надо мною,* вилікуй мою душу, бо гріх мій – перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Сподоби, Господи, у цю ніч* без гріха зберегтися нам.</p>
<p>Благословенний ти, Господи, Боже отців наших,* і хвальне, і прославлене ім’я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня. </p>
<p>Тобі належить слава:* Отцю, і Сину, і Святому Духові. Нині і повсякчас,* і на віки вічні. Амінь.</p>
<h3>Символ віри</h3>
<p>Вірую в єдиного Бога Отця, вседержителя,* творця неба і землі, і всього видимого і невидимого.</p>
<p>І в єдиного Господа Ісуса Христа, Сина Божого,* єдинородного, від Отця родженого перед усіма віками.</p>
<p>Світло від Світла, Бога істинного від Бога істинного,* родженого, несотвореного, єдиносущного з Отцем, що через нього все сталося.</p>
<p>Він задля нас людей і нашого ради спасіння зійшов із небес,* і воплотився з Духа Святого і Марії Діви, і став чоловіком.</p>
<p>І був розп’ятий за нас за Понтія Пилата,* і страждав, і був похований.</p>
<p>І воскрес у третій день, згідно з Писанням.* І вознісся на небо, і сидить праворуч Отця.</p>
<p>І вдруге прийде зі славою судити живих і мертвих,* а його царству не буде кінця.</p>
<p>І в Духа Святого, Господа животворного,* що від Отця і Сина ісходить;</p>
<p>Що з Отцем і Сином рівнопоклоняємий і рівнославимий,* що говорив через пророків.</p>
<p>В єдину, святу, соборну й апостольську Церкву.</p>
<p>Ісповідую одне хрищення на відпущення гріхів.</p>
<p>Очікую воскресіння мертвих:* і життя майбутнього віку. Амінь.</p>
<h3>Канон Розп’яття і плач Богородиці</h3>
<p><b>Пісня 1</b></p>
<p><i>Ірмос: </i>Як по суші пройшов Ізраїль, по безодні стопами,* бачачи, як гонитель фараон потопляється, взивав:* Пісню перемоги Богові співаймо.</p>
<p><i>Приспів: </i>Слава тобі, Боже наш, слава тобі.</p>
<p>Бачачи на хресті розп’ятого Сина і Господа, Діва Пречиста в тяжких муках гірко ридала з іншими жінками і, стогнучи, промовляла: бачу тебе нині, улюблена Дитино моя, на хресті розп’ятого, до болю вражається серце моє, – говорила Чиста: скажи ж хоч слово, любий мій, Рабі твоїй.</p>
<p><b>Слава: </b>3 волі своєї, Сину мій і Творче, приймаєш на хресті люту смерть, – промовляла пречиста Діва, як коло хреста стояла з улюбеним учеником.</p>
<p><b>І нині: </b>Нині позбавилась я моєї надії, радості й утіхи – Сина мого і Господа. О, горе мені! Болить моє серце, – плачучи, голосила Пречиста</p>
<p><b>Пісня 3</b></p>
<p><i>Ірмос: </i>Нема святого, як ти, Господи Боже мій,* що возніс ріг вірних твоїх, благий,* і утвердив нас на камені ісповідання твого.</p>
<p><i>Приспів: </i>Слава тобі, Боже наш, слава тобі.</p>
<p>Страху ради юдейського сховався Петро, і всі вірні розбіглися, покинувши Христа, – Діва, ридаючи, промовляла: надзвичайним і дивним народженням твоїм, Сину мій, я більше всіх матерів звеличена була. Але, горе мені: бачачи тебе на хресті, горить моє серце.</p>
<p><b>Слава: </b>Хочу Дитину мою на руки, якими держала її ще немовлям, з хреста прийняти, – говорила Чиста: та, горе моє, ніхто вже мені не дасть його.</p>
<p><b>І нині: </b>Ось Світ мій солодкий, надія і життя моє миле, Бог мій погас на хресті, горить моє серце, – тужачи, промовляла Пречиста.</p>
<p><b>Пісня 4</b></p>
<p><i>Ірмос: </i>Христос моя сила – Бог і Господь;* чесна церква богопристойно співає, взиваючи;* від помислу чистого* у Господі празнуючи.</p>
<p><i>Приспів: </i>Слава тобі, Боже наш, слава тобі.</p>
<p>Незаходиме Сонце, Боже предвічний і Творче всього світу, Господи, як ти терпиш Страсті на хресті? – Пречиста, плачучи, промовляла.</p>
<p><i>Приспів: </i>Слава тобі, Боже наш, слава тобі.</p>
<p>З плачем говорила безмужна до Йосифа Благообразного: поспішися, Йосифе, до Пилата приступити і випроси зняти з хреста Учителя твого.</p>
<p><b>Слава: </b>Бачачи Пречисту в гірких сльозах, Йосиф засмутився і, плачучи, приступив до Пилата: дай мені, – благаючи в сльозах, тіло Бога мого.</p>
<p><b>І нині: </b>Бачачи тебе ранами вкритого, зневаженого, нагого на хресті, Дитино моя, серце моє полум’ям узялося, – ридаючи, як мати, Діва голосила.</p>
<p><b>Пісня 5</b></p>
<p><i>Ірмос: </i>Божим світлом твоїм, благий,* озори, молюся,* душі тих, що зарання в любові звертаються до тебе,* щоб пізнати тебе, Слове Божий,* істинного Бога, що викликає з темряви гріховної.</p>
<p><i>Приспів: </i>Слава тобі, Боже наш, слава тобі.</p>
<p>Страждаючи, ридаючи й уболіваючи, Йосиф з Никодимом, знявши й обцілувавши пречисте Тіло, плакав і стогнав, оспівуючи його, як Бога.</p>
<p><i>Приспів: </i>Слава тобі, Боже наш, слава тобі.</p>
<p>Прийнявши його на руки з плачем, Мати пренепорочна поклала на коліна, благала його в сльозах і, обціловуючи, гірко ридала й голосила.</p>
<p><b>Слава: </b>Єдину надію й життя, Владико, Сину мій і Боже, тільки й світу в очах мала я, раба твоя, а нині позбавлена я тебе, солодке й улюблене Дитя моє.</p>
<p><b>І нині: </b>Болісті й скорботи й зідхання напали на мене, о горе мені, – Пречиста, гірко ридаючи, промовляла: Бачу бо тебе, Дитино моя улюблена, нагого, самотнього, намащеного пахощами мерця.</p>
<p><b>Пісня 6</b></p>
<p><i>Ірмос:</i><b></b>Житейське море, схвильоване бурею напастей, бачачи,* і до тихого пристановища твого прибігши, кличу до тебе:* Возведи від тління життя моє, Многомилостивий.</p>
<p><i>Приспів: </i>Слава тобі, Боже наш, слава тобі.</p>
<p>Бачу тебе мертвого, Чоловіколюбче, що оживляв мертвих і всім володів, я, люто вражена в серце, хотіла б умерти з тобою, – говорила Пречиста, – бо не можу терпіти муки, коли бачу тебе без дихання мертвого.</p>
<p><i>Приспів: </i>Слава тобі, Боже наш, слава тобі.</p>
<p>Жахаюся, бачачи тебе, премилосердний Боже і прещедрий Господи, знеславленого, бездиханного і без виду; плачу, тримаючи тебе, бо не сподівалася я бачити тебе таким, Сину мій і Боже, о горе мені!</p>
<p><b>Слава: </b>Чи вже не промовиш і слова, Слово Боже, рабі твоїй? Чи не обрадуєш, Владико, матір твою – промовляла Пречиста, ридаючи, плачучи і цілуючи тіло Господа свого.</p>
<p><b>І нині: </b>Думаю, Владико, що вже не почую солодкого голосу твого, як бувало колись, ані красоти лиця твого вже не побачу я, раба твоя, бо зайшов ти, Сину мій, від очей моїх.</p>
<p><i>Кондак (г. 8): </i>Прийдіть усі, звеличаймо за нас Розп’ятого, його ж бо бачила Марія на хресті і промовляла: Хоч і терпиш ти розп’яття, але ти Син мій і Бог мій.</p>
<p><i>Ікос: </i>Як побачила пречиста Діва Марія свого Сина, що його, як ягня вели на муки, простоволоса пішла за ним з іншими жінками і голосила: Куди йдеш, Дитино моя? Ради чого так поспішаєш ти? Чи не другий шлюб справляють у Кані Галилейській, і ти поспішаєш туди, щоб воду на вино перетворити? Чи не піти й мені з тобою, Сину мій, а чи ждати, поки ти повернешся? Скажи мені хоч слово, Слово Боже, не йди мовчки мимо мене, чистою мене зберігши. Ти бо єси Син мій і Бог мій.</p>
<p><b>Пісня 7</b></p>
<p><i>Ірмос: </i>Росодайною ото вчинив ангел піч для преподобних отроків,* а веління боже, що халдеїв опаляло,* приневолило мучителя кликати:* Благословен єси, Боже отців наших.</p>
<p><i>Приспів: </i>Слава тобі, Боже наш, слава тобі.</p>
<p>Де, Сину мій і Боже, те благовіщення давнє, що його Гавриїл мені провістив, назвавши тебе Царем, Сином Всевишнього і Богом? А нині бачу тебе, Світе мій солодкий, нагого і пораненого мерця.</p>
<p><i>Приспів: </i>Слава тобі, Боже наш, слава тобі.</p>
<p>Сину мій Боже, що зціляєш болісті, візьми мене з собою, нехай і я зійду з тобою до аду, Владико; не покидай мене саму, бо вже не маю я сили жити, не бачачи тебе, солодкий мій Світе.</p>
<p><b>Слава: </b>Непорочна з іншими жінками мироносицями, ридала гірко, як побачила принесеного Христа і голосила: О, горе мені, що я бачу! Куди йдеш, Сину мій, а мене саму покидаєш?</p>
<p><b>І нині: </b>Знемагаючи в риданнях, Непорочна мироносицям говорила: Ридайте і плачте гірко зі мною. Ось бо світ мій солодкий, Учитель ваш, до гробу покладається.</p>
<p><b>Пісня 8</b></p>
<p><i>Ірмос: </i>Із полум’я преподобним ти росу виточив* і жертву праведного водою спалив,* бо все твориш, Христе, як тільки захочеш.* Тебе превозносимо на всі віки.</p>
<p><i>Приспів: </i>Слава тобі, Боже наш, слава тобі.</p>
<p>Побачивши, як Діва ридала, Йосиф перейнявся ввесь і заголосив гірко: Як же тебе, Боже мій, нині поховаю я раб твій? Якими плащаницями обгорну тіло твоє?</p>
<p><i>Приспів: </i>Слава тобі, Боже наш, слава тобі.</p>
<p>Перевищило всякий людський розум дивне оце явище: Тебе, Господи, що ввесь світ носиш, Йосиф приймає мертвого на руки свої та з Никодимом переносить, щоб поховати.</p>
<p><b>Слава: </b>Дивну і преславну таємницю бачу я, – промовляла Діва до Сина і Господа, – як у вбогому гробі покладешся ти, що мертвим сам повеліваєш уставати з гробів?</p>
<p><b>І нині: </b>Не відійду від гробу твого, Дитино моя, не перестану сльози проливати я, раба твоя, поки й сама не зійду до аду, бо сили не маю стерпіти розлуки з тобою, Сину мій.</p>
<p><b>Пісня 9</b></p>
<p><i>Ірмос:</i>Бога людям неможливо видіти, на нього й чини не сміють дивитись, а через тебе, Всечиста, з’явилося людям Слово воплочене. Його величаючи, з небесним воїнством, тебе ублажаємо.</p>
<p><i>Приспів: </i>Слава тобі, Боже наш, слава тобі.</p>
<p>Ніколи від нині радість не вернеться вже до мене, ― ридаючи промовляла Пречиста: Світ мій і Радість моя до гробу зійшла, та не покину його самого, а умру тут і ляжу в могилу з ним.</p>
<p><i>Приспів: </i>Слава тобі, Боже наш, слава тобі.</p>
<p>Рану душі моєї зціли нині, Дитино моя, ― голосила в сльозах Пречиста. Воскресни і заспокій мою болість і печаль, бо можеш, Владико, творити, що хочеш, бо ж і похований ти з волі своєї.</p>
<p><b>Слава: </b>Як же втаїлася від тебе безодня щедрот, ― в тайні прорік Господь матері? Бажаючи спасти світ мій, зволив сам умерти, та я воскресну і тебе возвеличу, як Бог неба і землі.</p>
<p><b>І нині: </b>Оспівую милосердя твоє, Чоловіколюбче, і поклоняюся багатству милості твоєї, Владико. Бажаючи творіння своє спасти, смерть прийняв ти, ― промовила Пречиста. Але воскресенням своїм, Спасе, помилуй нас.</p>
<p><i>Замість </i>Достойно...<b></b><i>співаємо ірмос 9-ї пісні:</i></p>
<p><i>Ірмос: </i>Бога людям неможливо видіти,* на нього й чини ангельські не сміють дивитись,* а через тебе, Всечиста, з’явилося людям Слово воплочене.* Його величаючи з небесним воїнством, тебе ублажаємо.</p>
<p>Святий Боже, святий Кріпкий, святий Безсмертний, помилуй нас. <i>(З р.)</i></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імени твого ради.</p>
<p>Господи, помилуй. <i>(З р.)</i></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Отче наш, що єси на небесах, нехай святиться ім’я твоє, нехай прийде царство твоє, нехай буде воля твоя, як на небі так і на землі. Хліб наш насушний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p><i>Священик:</i><b></b>Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні: </i>Амінь.</p>
<p><i>Кондак (г. 8): </i>Прийдіть, усі, звеличаймо за нас Розп’ятого його ж бо бачила Марія на хресті і промовляла: Хоч і терпиш ти розп’яття, але ти Син мій і Бог мій.</p>
<p>Господи, помилуй. <i>(40 р.)</i></p>
<p><i>Священик: </i>Ти, що повсякчас і кожної години на небі й на землі приймаєш поклін і славу, Боже добрий, довготерпеливий і многомилостивий, що праведних любиш, і грішних милуєш, і всіх кличеш до спасіння, заради обіцянки майбутніх благ! Прийми, Господи, в цю хвилину й наші молитви і спрямуй життя наше до твоїх заповідей. Душі наші освяти, тіла очисти, думки наші направ, розум очисти й протверези, і визволь нас від усякої скорботи, лиха й слабування. Захисти нас святими ангелами твоїми, щоб ми, їх охороною збережені й напоумлені, осягнули єдність віри та зрозуміння неприступної твоєї слави, бо ти благословенний на віки вічні..</p>
<p><i>Вірні: </i>Амінь.</p>
<p>Господи, помилуй. <i>(З р)</i></p>
<p>Слава Отцю, і Сину, і Святому Духові, і нині, і повсякчас , і на віки вічні. Амінь.</p>
<p>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p>Іменем Господнім благослови, отче!</p>
<p><i>Священик:</i><b></b>Молитвами святих отців наших, Господи Ісусе Христе, Боже наш, помилуй нас.</p>
<p><i>Вірні: </i>Амінь.</p>
<h3>Молитва до Пресвятої Богородиці</h3>
<p><i>Священик:</i><b></b>Нескверна, непорочна, нетлінна, пречиста Діво, богоневісто Владичице! Ти преславним своїм народженням Бога Слово з людьми з’єднала й впалу нашу природу з небесною злучила. Безнадійних – єдина надіє й допомого переможених; готове заступництво тим, що до тебе прибігають і всіх християн захисте. Не гидуй нами грішними і скверними, що злими думками, словами й ділами вчинили себе цілком негідними й стали рабами похотей, недбальства й лінивства. Але, як Мати чоловіколюбного Бога, змилуйся чоловіколюбно над нами грішними й блудними, і прийми наше моління, що його приносимо тобі скверними устами. Обнявши твого Сина й нашого Владику і Господа з матерньою сміливістю, умоли його, щоб відкрив нам чоловіколюбне милосердя своєї доброти і, незважаючи на наші незліченні провини навернув нас на покаяння й учинив нас вмілими виконавцями його заповідей. Будь при нас, як милостива й милосердна, і чоловіколюбна, завжди і в теперішньому житті теплою заступницею і помічницею, відганяючи полки супротивників, наставляючи нас на спасіння; а в час відходу зберігай нашу окаянну душу; відганяй далеко від неї темні примари лукавих духів. У страшний день праведного суду визволь нас від вічної муки, вчиняючи спадкоємцями несказанної слави твого Сина і Бога нашого; щоб ми осягнули її, Владичице наша, пресвята Богородице, за твоїм заступництвом і поміччю, благодаттю і чоловіколюбієм єдинородного твого Сина, Господа Бога і Спаса нашого Ісуса Христа, якому належить усяка слава, честь і поклоніння, з безначальним його Отцем, пресвятим, благим і животворящим його Духом, нині і повсякчас, і на віки вічні.</p>
<p><i>Вірні: </i>Амінь.</p>
<h3>Молитва до Ісуса Христа</h3>
<p>І дай, Владико, нам, що на сон ідемо, спокій душі й тіла, та охорони нас від тяжкого сну гріховного і від усякої темної і нічної розкоші. Утихомир запал пристрастей і погаси розпалені стріли лукавого, на нас підступно спрямовані, і порушення нашого тіла припини, і приспи всяку земну й тілесну гадку нашу. І дай нам, Боже, бадьорий ум і чисту думку, тверезе серце, сон легкий і неприступний для всяких диявольських примар. Підведи нас на час молитви непохитними у твоїх заповідях та з постійною пам’яттю на твої суди. І дай нам всенічне славослов’я, щоб співати, і благословити, і славити твоє пречесне й величне ім’я: Отця, і Сина, і Святого Духа, нині і повсякчас, і на віки вічні. Амінь.</p>
<p>Преславна Вседіво, Богородице! Прийми молитви наші і донеси їх Синові твоєму і Богові нашому, щоб заради тебе спас душі наші.</p>
<p>Уповання наше – Отець, прибіжище наше – Син, і покровитель наш – Дух Святий; Тройце Свята, Боже наш – слава тобі!</p>
<h3>Середній відпуст</h3>
<p><i>Священик:</i><b></b>Премудрість.</p>
<p><i>Вірні: </i>Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик<b>:</b></i><b></b>Слава, тобі, Христе Боже, надіє наша, слава тобі.</p>
<p><i>Вірні: </i>Слава Отцю, і Сину, і Святому Духові, і нині, і повсякчас, і на віки вічні. Амінь. Господи, помилуй. <i>(З р.) </i>Благослови.</p>
<p><i>Священик:</i><b></b>Христос, істинний Бог наш, що задля нас людей і задля нашого спасіння страшні муки і животворний хрест та добровільне поховання тілом прийняти зволив, молитвами пречистої своєї Матері святих славних і всехвальних апостолів, і всіх святих, помилує і спасе нас, як благий і чоловіколюбець.</p>
<p><i>Вірні: </i>Амінь.</p>
<p><i>Після співається тропар (г. 2): </i>Благообразний Йосиф, з дерева знявши пречисте тіло твоє,* плащаницею чистою обвив,* і пахощами в гробі новім, покривши, положив. <i>(Тричі з поклонами).</i></p>