<p><b>Святих апостолів Іродіона, Агава, Руфа, Асинкрита, Флегонта, Герма та інших, що з ними</b> 
<p><i> Тропар, глас 3:</i> Апостоли святі, моліть милостивого Бога, * щоб відпущення прогрішень подав душам нашим. 
<p><i> Кондак, глас 2:</i> Ви стали Христовими учнями і всечесними апостолами, Іродіоне славний, Агаве й Руфе, Асинкріте, Флегонте і Єрмо. Завжди моліться до Господа, щоб подав прощення прогрішень нам, що оспівуємо вас. 
<p>Святий Іродіон був родом з Тарсу, в Киликії, і, за словами апостола Павла: “Вітайте Іродіона, родича мого” (Рим. 16, 11), – був він свояком цього великого просвітителя народів. Апостол Петро настановив Іродіона єпископом Нових Патр в Ахаї, де той перетерпів від жидів тяжкі муки, – його напівживого кати викинули за місто. Однак Бог скріпив його сили і святий пішов до Риму. Тут він помер від меча того самого дня, коли святий апостол Петро закінчив свій подвиг на хресті. Святий апостол Агав був сповнений пророчого духа. Зі Святого Письма знаємо, що він провістив голод в Антіохії, який справді настав 42 р., за імператора Клавдія. “Прибули ж тими днями в Антіохію пророки з Єрусалиму. Один з них, Агав на ім’я, встав і прорік Духом, що на всім світі має бути велика голоднеча, яка й настала за Клавдія” (Ді. 11, 27-28). А коли святий Павло в часі своєї третьої подорожі знову прийшов до Кесарії, до дому Филипа благовісника, “одного з сімох”, тоді “…якийсь пророк, Агав на ім’я, прибув з Юдеї. Він прийшов до нас і, взявши пояс Павла, зв’язав собі руки й ноги та й мовив: «Святий Дух каже це: Отак юдеї зв’яжуть в Єрусалимі того чоловіка, що йому належить цей пояс, і видадуть в руки поган»” (Ді. 21, 10-11). І тоді святий Павло, коли вірні з плачем благали його, щоб не йшов до Єрусалиму, сказав такі слова: “Таж я готовий не тільки бути зв’язаний, але й життя своє покласти в Єрусалимі за ім’я Господа Ісуса” (Ді. 21, 13). Й усі на це відповіли: “Нехай буде воля Господня” (Ді. 21, 14). Святий Агав загинув від меча разом зі святим Іродіоном та іншими, про яких скажемо нижче. 
<p>Святий Павло називає святого Руфа “вибраним”. Це найліпша похвала для нього. Був він єпископом в Тивах, в грецькій Елладі. Святий Асинкрит був єпископом в Ірканії, в Азії, святий Флегонт був єпископом Маратона в Тракії, Герма був єпископом в Далмації. Усіх їх поминає святий апостол Павло, коли пише: “Вітайте Асинкрита, Флегонта, Гермеса, Патроваса, Герму і братів, що з ними” (Рим. 16, 14). Усі вони належать до тих 70 апостолів, яких Спаситель послав проповідувати святу віру і які всі разом постраждали за Христа в Римі. Тіла їх поховав святий Климентій, учень святого апостола Петра. 
<p>__________<p><em>У той самий день</em>
<p><b>Житіє преподобного Целестина, папи Римського</b> 
<p>Святий Целестин I вступив на престол святого Петра 422 р. після папи Боніфатія (418-422). Був він сином Прискія, дияконом, і відзначався глибокими знаннями і святістю життя, тому й покликано було його на папську, найбільшу в світі гідність. Уже папою він рішуче виступив проти пелагіянської єресі, яка поширювалася в Італії та Англії. Він різко засудив Несторія і його лженауку. Несторій був царгородським патріярхом. Він став навчати, що в Ісусі Христі є дві різні природи, Божа і людська, і таким чином є дві особи, відмінні одна від одної, а Пречиста Діва – лишень Христородиця, а не Богородиця. Проти цієї науки виступив святий Кирило Олександрійській (його пам’ять Церква вшановує 9 червня), а коли Несторій продовжував поширювати свою єресь, Кирило апелював у цій справі до папи Целестина, як видимого глави святої Церкви. 
<p>Папа Целестин у 430 р. скликав до Риму синод. І на синоді засудив науку Несторія та його самого. Та Несторій не скорився, тому папа Целестин, разом з імператором Теодосієм ІІ Молодшим, скликав до Ефесу Третій Вселенський собор (431 р.), на якому представником папи Целестина і головою Собору був святий Кирило Олександрійській. Собор викляв Несторія, а імператор засудив його на вигнання. Через рік (432 р.) папа Целестин, муж надзвичайної святости, помер. Тіло його 817 р. перенесено з цвинтаря Присцили до церкви святої Пракседи в Римі. Ім’я Целестин – означає “небесний”.
<p>__________ 
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 