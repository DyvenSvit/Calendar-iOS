<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа.</p>
<p>Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 3:</i> Нехай веселиться небесні, нехай радуються земнії,* бо сотворив владу рукою своєю Господь,* подолав смертю смерть, первенцем мертвих став,* з безодні аду ізбавив нас і подав світові велику милість.</p>
<p>Слава<i>: </i></p>
<p><i>Кондак, глас 3:</i> Душу мою, Господи, у гріхах всіляких і безглуздими діяннями тяжко розслаблену,* воздвигни божественним Твоїм заступництвом,* як і розслабленого воздвигнув Ти древньо,* щоб я кликав до Тебе, спасаючись:* Слава, Христе, владі Твоїй.</p>
<p>I нині: </p>
<p><i>Кондак Пасхи, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам * мир даруєш,* падшим подаєш воскресення.</p>
<p><i>Прокімен, глас 1:</i> Будь, Господи, милість Твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні у Господі, правим належить похвала <i>(Пс. 32,1).</i></p>
<p>__________</p>
<p><i>Апостол: Ді. 23 зач.</i></p>
<p><b>Діяння Апостолів 9, 32-42.</b>
<p><i>32</i>. У той час Петро, обходячи всі місця, прибув і до святих, що мешкали в Лідді. <i>33</i>. Там він найшов одного чоловіка, на ім'я Еней, що лежав на ліжку вісім років, він був розслаблений. <i>34</i>. Петро сказав до нього:
<p>– Енею, Ісус Христос тебе оздоровляє. Устань і сам постели собі ліжко!
<p><i>35</i>. І вмить той підвівся. І бачили його всі мешканці Лідди та Сарону, й навернулися до Господа.
<p><i>36</i>. Була ж у Яффі одна учениця, на ім'я Тавита, що значить у перекладі Дорка, абож Сарна. Вона була повна добрих діл та милостині, що чинила. <i>37</i>. І сталося тими днями, що вона занедужала й умерла. Обмили її і поклали в горниці. <i>38</i>. А що Лідда лежить близько Яффи, учні, почувши, що Петро там, послали двох чоловіків з просьбою до нього:
<p>– Прийди до нас якомога скорше.
<p><i>39</i>. Петро встав і пішов з ними. І як прийшов, вони його повели у горницю, де всі вдови оточили його, плачучи й показуючи йому одежу, плащі, які робила для них Дорка, бувши з ними. <i>40</i>. Велівши всім вийти з хати, Петро впав на коліна й почав молитися і, обернувшись до тіла, мовив:
<p>– Тавито, встань!
<p>І та відкрила очі, і, побачивши Петра, сіла. <i>41</i>. Він подав їй руку й підвів її, і, прикликавши святих та вдів, поставив її живою. <i>42</i>. Довідалась про це вся Яффа, і багато увірувало в Господа. 
<p>__________</p>
<p><i>Алилуя, глас 5:</i> Милості Твої, Господи, повік оспівуватиму, з роду в рід <i>(Пс. 88,2).</i></p>
<p><i>Стих:</i> Бо сказав Ти: повік милість збудується <i>(Пс. 88,3).</i></p>
<p>__________</p>
<p><i>Євангеліє: Йо. 14 зач.</i></p>
<p><b>Євангеліє від Йоана 5, 1-15.</b>
<p><i>1</i>. В той час Ісус прибув до Єрусалиму. <i>2</i>. А є в Єрусалимі Овеча купіль, що зветься по-єврейськи Витесда й має п'ять притворів. <i>3</i>. У них лежала сила недужих, сліпих, кривих і сухих, які чекали, коли зворушиться вода: <i>4</i>. бо ангел Господній сходив час від часу в купіль і зворушував воду, і хто перший по зворушенні води спускався у купіль, видужував, хоч би яка була його недуга.
<p><i>5</i>. Був там один чоловік, що нездужав тридцять вісім років. <i>6</i>. Побачив Ісус, що він лежить, і довідавшися, що він вже дуже довго нездужає, каже до нього:
<p>– Бажаєш видужати?
<p><i>7</i>. Відповідає йому недужий:
<p>– Не маю нікого, пане, хто б мене спустив у купіль, коли зворушиться вода, бо коли я туди приходжу, інший передо мною сходить.
<p><i>8</i>. Ісус мовить до нього:
<p>– Устань, візьми ложе твоє й ходи!
<p><i>9</i>. І відразу видужав той чоловік і взяв своє ложе, й почав ходити.
<p><i>10</i>. А був то день суботній. Юдеї кажуть тому, що видужав:
<p>– Таж то субота. Не личить тобі носити ложе.
<p><i>11</i>. Той їм відповів:
<p>– Той, хто мене оздоровив, сказав мені: візьми твоє ложе й ходи.
<p><i>12</i>. Спитали його:
<p>– Хто той, що сказав тобі: візьми й ходи?
<p><i>13</i>. Але той, що видужав, не знав, хто він, бо Ісус зник у натовпі, що був на тому місці. <i>14</i>. Потім Ісус найшов його у храмі й мовив до нього:
<p>– Оце ти видужав, не гріши ж більше, щоб що гірше тобі не сталось.
<p><i>15</i>. Чоловік пішов і оповів юдеям, що то Ісус оздоровив його.
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Тіло Христове прийміть, джерела безсмертного споживіть.</p>
<p>Хваліте Господа з небес, хваліте Його в вишніх <i>(Пс. 148,1).</i> Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 9, 32–42. «Петро став на коліна й почав молитися»</b>
<p>Коли читаємо про Ісусових учнів й апостолів, маємо запитати себе, чому ми не діємо в такому авторитеті, як діяли вони. Чому не робимо чудес, не проповідуємо так, щоб народи наверталися… Хибно було б думати, що ці люди були незвичайними чи Бог тепер не дає нам того авторитету діяти в Його Ім’я, як давав колись своїм першим послідовникам.
<p>Якщо їх щось і вирізняло, то це те, що вони, маючи досвід Бога, могли з такою довірою до Нього звертатись, що Бог творив все нові чудеса. А Бог, який був тоді, тепер той самий. Чому ж Бог тепер не чинить чудес? Хіба тому, що не може? Хіба тому, що дари Святого Духа зараз не потрібні в житті християнської спільноти? 
<p>Якщо знаємо, що Бог – Той самий, який був, отже проблема в нас, найімовірніше – в нашій довірі до Нього. А наша довіра зростає тоді, коли ми щораз більше на Нього уповаємо і маємо внаслідок цього плоди. Це немов би замкнене коло, якщо ми більше довіряємо Богові, то маємо більше плодів, а внаслідок цього зростає і наша віра. <b>Тож все більше покладаймося на Бога, а Бог як чинив чуда, про які читаємо на сторінках Євангелія, а не раз і в нашому житті, готовий ще не мало зробити чудес.</b>
<p>&nbsp;
<p><b>Йо. 5, 1-15. «Не маю нікого, пане, – одрікає йому недужий, – хто б мене, коли ото вода зрушиться, та й спустив у купіль».</b>
<p>Бачимо, що в особі Христа Бог «показує» себе людям і виявляє своє божество, свою любов до людини в конкретних обставинах, у конкретній потребі. 
<p>Це засвідчує і сьогоднішній випадок. Христос приходить і зауважує біля купелі недужого, який хворіє тридцять вісім років. Це була купіль, у якій люди зцілювалися. Але, як оповідає цей недужий, не було того, хто б його до цієї купелі допровадив, коли зрушується вода. Уявімо собі лише, що всі тридцять вісім років цей чоловік потребував допомоги іншої особи і не було нікого, хто б перейнявся його потребою! 
<p>Але ця історія не унікальна, погляньмо довкола себе: скільки є людей, які роками чекають на мою допомогу... <b>Відкриймо широко свої очі, аби побачити цих людей, які очікують на нашу допомогу не днями чи місяцями, а роками!</b>
<p>&nbsp;<p><b>Владика Венедикт (Алексійчук)</b>