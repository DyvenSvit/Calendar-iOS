<h2 align="center" ><b>УТРЕНЯ</b></h2>
<p><i>Священник в епітрахилі перед св. дверми виголошує</i>: </p>
<p>Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління (<i>3 р</i>.).</p>
<p>Господи, губи мої відкрий,* і уста мої сповістять хвалу твою (<i>2 р</i>.).</p>
<h3 align="center" ><b>Шестипсалм'я</b></h3>
<p><b>Псалом 3 <i>(у понеділок)</i></b></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 <i>(у вівторок)</i></b></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 <i>(у середу)</i></b></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р.), без поклонів</i>. </p>
<p>Господи, помилуй. <i>(3 р.)</i>. Слава, і нині:</p>
<p><b> Псалом 87 <i>(у четвер)</i> </b></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102 <i>(у п'ятницю)</i></b></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 <i>(у суботу й неділю)</i></b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</i></p>
<h3 align="center" ><b>Ектенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Алилуя,</i></b><i> на глас 8:</i></h3>
<p>Алилуя, Алилуя, Алилуя.</p>
<p><i>Стих:</i> З ночі лине дух мій до тебе, Боже, бо світло на землі – повеління твої.</p>
<p><i>Стих:</i> Справедливості навчіться ви, що живете на землі.</p>
<p><i>Стих:</i> Заздрість охоплює людей ненавчених.</p>
<p><i>Стих:</i> Упокори їх, Господи, упокори славних землі.</p>
<p><i>І зараз хор співає троїчні пісні:</i></p>
<p><i>(г. 8):</i> Ось Жених приходить опівночі,* і блажен раб, якого він знайде невсипущим;* недостойний же той, що його застане лінивим.* Гляди, отже, душе моя, снові не піддавайся,* щоб не віддано тебе смерті, ані поза царством не зачинено,* але схаменись і заклич:* Свят, свят, свят єси, Боже!* Богородиці ради помилуй нас. <i>(2 р.)</i></p>
<p><b>Слава: і нині:</b> Ось Жених приходить опівночі,* і блажен раб, якого він знайде невсипущим;* недостойний же той, що його застане лінивим.* Гляди, отже, душе моя, снові не піддавайся,* щоб не віддано тебе смерті, ані поза царством не зачинено,* але схаменись і заклич:* Свят, свят, свят єси, Боже!* Богородиці ради помилуй нас.</p>
<p><i>По тропарях співаємо сідальні. </i></p>
<h3 align="center" ><b><i>Перше стихослов'я</i></b></h3>
<p><i>І стихословимо катизму 4 або з неї псалом 26</i></p>
<p>Господь – просвічення моє і Спаситель мій: кого убоюся? Господь – захисник життя мого: кого устрашуся?</p>
<p>Коли наближалися до мене зловмисники, щоб пожерти плоть мою, гнобителі мої та вороги мої, – самі знемогли вони і впали.</p>
<p>Як озброїться проти мене полк – не убоїться серце моє; як повстане проти мене війна – і в ній я уповатиму!</p>
<p>Одного просив я у Господа, і цього жадатиму: щоб жити мені в домі Господнім в усі дні життя мого, споглядати мені красу Господню і подивляти храм святий Його.</p>
<p>Бо Він сховав мене у скинії Своїй в день знегод моїх, схоронив мене під покровом скинії Своєї, на скелю вивищив мене.</p>
<p>І нині, ось, вивищив Він голову мою супроти ворогів моїх; я обійшов скинію Його і приніс у ній жертву хвали і радісного оклику; заспіваю і заграю Господеві.</p>
<p>Почуй, Господи, голос мій, яким візвав я, помилуй мене і почуй мене.</p>
<p>Тобі сказало серце моє: «Шукало Тебе лице моє!» – лиця Твого, Господи, шукатиму.</p>
<p>Не відвертай лиця Твого від мене, не відхиляйся в гніві від раба Твого; будь помічником моїм, не відкидай мене і не залишай мене, Боже Спасителю мій.</p>
<p>Бо отець мій і мати моя залишили мене, але Господь прийняв мене.</p>
<p>Положи мені законом, Господи, путь Твою і напути мене на стежку рівну з огляду на ворогів моїх.</p>
<p>Не віддай мене на поталу кривдникам моїм, бо повстали проти мене свідки неправдиві, і обманула сама себе неправда.</p>
<p>Вірую, що бачитиму блага Господні на землі живих.</p>
<p>Дожидай Господа, будь мужнім, і хай кріпиться серце твоє, і дожидай Господа!</p>
<p><i> (г. 1, подібний: Воїни, які стерегли):</i> Сьогоднішній день, мов світло спасенне,* появляє над світом святі страждання Господні.* Оце з любови спішить Христос на страсті.* Той, що держить у руці все, приймає розп'яття на дереві,* щоб спасти людство </p>
<p><b>Слава: і нині:</b><i>той же</i></p>
<h3 align="center" ><b><i>Друге стихослов'я</i></b></h3>
<p><i>І стихословимо катизму 5 або з неї псалом 32</i></p>
<p>Радуйтеся, праведні, у Господі, правим подобає похвала.</p>
<p>Прославляйте Господа на гуслях, на псалтирі десятиструнному грайте Йому!</p>
<p>Заспівайте Йому пісню нову, красно грайте Йому з окликом!</p>
<p>Бо праве слово Господнє, і всі діла Його – гідні довіри.</p>
<p>Він любить милосердя і правосуддя, милости Господньої повна земля.</p>
<p>Словом Господнім небеса утвердилися і Духом уст Його – все воїнство їх.</p>
<p>Він збирає, як у міх, води морські, складає у сховищах безодні.</p>
<p>Хай убоїться Господа вся земля, хай задрижать перед Ним усі, що живуть у вселенній,</p>
<p>бо Він сказав – і вони виникли, Він повелів – і були створені.</p>
<p>Господь руйнує задуми народів, відкидає наміри людей, відкидає задуми князів;</p>
<p>задум же Господній – повік перебуває, наміри серця Його – з роду в рід.</p>
<p>Блажен народ, якому Господь – Бог його, люд, що його Він вибрав у спадкоємство Собі.</p>
<p>З неба поглянув Господь, побачив усіх синів людських,</p>
<p>з житла, яке Собі приготував, поглянув на всіх жителів землі.</p>
<p>Він, що создав серце кожного із них, Він, що зважає на всі діла їх.</p>
<p>Не рятується цар численним воїнством, і велет не врятується огромом могутности своєї;</p>
<p>непевний кінь для порятунку, і, попри огром сили своєї, не врятується.</p>
<p>Ось, очі Господні на тих, що бояться Його, що уповають на милість Його,</p>
<p>щоб ізбавити від смерти душі їх і за голоду прогодувати їх.</p>
<p>Душа наша дожидає Господа, бо Він – помічник і захисник наш,</p>
<p>бо в Ньому звеселиться серце наше і на Ім’я святе Його ми уповаємо.</p>
<p>Хай буде, Господи, милість Твоя на нас так, як ми уповаємо на Тебе.</p>
<p><i>(г. 1):</i> Невидимий Судде! Як це ти з'явився в тілі* та йдеш прийняти засуд від беззаконних людей,* щоб відкликати своїм стражданням наше осудження?* Тож, оспівуючи твою славу, однодушно приносимо твоїй, Слове,* могутності хвалу і велич.</p>
<p><b>Слава: і нині: </b><i>той же</i></p>
<h3 align="center" ><b><i>Третє стихослов'я</i></b></h3>
<p><i>І стихословимо катизму 6 або з неї псалом 38</i></p>
<p>Сказав я: «Пильнуватиму путі мої, щоб не грішити мені язиком моїм; я поставив до уст моїх сторожу, коли востав грішник проти мене».</p>
<p>Я онімів і впокорився, і навіть про добро змовчав, і біль мій відновився.</p>
<p>Розпалилося серце моє в мені, і в розмислі моїм загорівся вогонь. Я мовив язиком моїм:</p>
<p>«Покажи мені, Господи, кінець мій і число днів моїх – яке воно, аби пізнав я, що лишається мені!»</p>
<p>Ось, Ти п’ядями розмірив дні мої, і єство моє – як ніщо перед Тобою; втім, усе – суєта, всяка людина, що живе.</p>
<p>Справді, як примара, минуща людина, тільки даремно непокоїться; скарби нагромаджує і не відає, кому збирає їх.</p>
<p>І нині, хто – уповання моє? Чи не Господь? І єство моє – від Тебе.</p>
<p>Від усіх беззаконь моїх ізбав мене; на глум безумному Ти виставив мене!</p>
<p>Я онімів і не відкрив уст моїх, бо се Ти сотворив мене.</p>
<p>Відверни від мене удари Твої, від кріпости руки Твоєї я згасаю.</p>
<p>Картаннями за беззаконня наставляв єси людину і висотав як павутину душу її; отож даремно метушиться всяка людина.</p>
<p>Почуй молитву мою, Господи, і благання моє вислухай, на сльози мої не промовчи, бо поселенець я у Тебе і приходень, як усі батьки мої!</p>
<p>Дай полегшу мені, щоб відпочив я перше, ніж відійду, і вже не буде мене.</p>
<p><i>(г. 8):</i> Сьогоднішній день освітлює початок Господніх страждань.* Прийдіть, отже, празниколюбці,* ідімо їм назустріч з піснями.* Ось Творець приходить прийняти хрест, допит і рани;* він, суджений Пилатом, приймає від слуги ще й удар по голові.* Все терпить, щоб спасти людину.* Тому кличемо: Чоловіколюбче, Христе Боже,* даруй прощення гріхів тим,* що з вірою поклоняються пречистим твоїм страстям. </p>
<p><b>Слава: і нині: </b><i>той же</i></p>
<h3 align="center" ><b>Євангеліє</b></h3>
<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей. </i></p>
<p><i>Диякон:</i> І щоб удостоїтися нам вислухати святого Євангелія, Господа Бога молім.</p>
<p><i>Вірні:</i> Господи, помилуй <i>(3 р.).</i></p>
<p><i>Диякон:</i> Премудрість, прості, вислухаймо святого Євангелія.</p>
<p><i>Священик:</i> Мир всім!</p>
<p><i>Вірні:</i> І духові твоєму.</p>
<p><i>Священик:</i> Від Матея святого Євангелія читання.</p>
<p><i>Вірні:</i> Слава тобі, Господи, слава тобі.</p>
<p><i>Диякон:</i> Будьмо уважні.</p>
<p><i>Священик сам читає Євангеліє:</i> </p>
<p>Уранці, повертаючись до міста, він зголоднів. Побачивши одну смоковницю край дороги, він підійшов до неї, та не знайшов на ній нічого, крім самого листя, тож сказав до неї: “Нехай повік не буде з тебе плоду!” І негайно же смоковниця всохла. Побачивши це, учні здивувались і говорили: “Як це смоковниця в одну мить засохла?” Ісус у відповідь сказав їм: “Істинно кажу вам, що коли матимете віру й не завагаєтесь, ви зробите не тільки таке з смоковницею, але й коли горі цій скажете: Двигнись і кинься в море! – воно станеться. І все, чого проситимете в молитві з вірою, одержите”.<i> (Мт. зач. 84; 21, 18-43)</i></p>
<p><i>Вірні:</i> Слава тобі, Господи, слава тобі.</p>
<p><b>Во святих отця нашого Йоана Золотоустого</b></p>
<p><b>Слово на притчу про смоковницю</b></p>
<p>Глибинне значення історії про смоковницю не легке для розуміння, адже справжній смисл таїнства сокровенний під поверхнею слів. Для чого треба було словом висушувати смоковницю, а не навпаки – словом учинити її плодоносною? Адже Той, Хто словом її всушив, міг і словом учинити її плідною. І чим завинила смоковниця, запитає хтось, якщо не був час їй плодоносити, як каже євангеліст Марко, адже зима була тієї пори. І якби в цьому випадку зі смоковницею не було якогось таїнства, незбагненного для людей, то Господь виглядав би, з одного боку, достойним похвали, а з іншого – докору; похвали – бо всушив її одним лише словом, а докору – бо несправедливо її прокляв. Тож належить нам, улюблені, розважити пильно, образом чого є ця смоковниця. Адже немає жодного діла Христового, яке не містило б у собі якогось таїнства.</p>
<p>Багато хто говорив, ніби смоковниця представляє юдейську синагогу, до якої, мовляв, прийшов Господь, шукаючи в неї плоду віри, та не знайшов, а лише побачив, що вона обросла, наче листям, словами пророків і Закону. Тому і всушив її, кажучи: <i>Більше не буде з тебе плоду повік</i> (Мт 21:19). Я ж спробую заперечити таке тлумачення, улюблені, бо воно не зовсім слушне. Бо як би міг проклясти Господь, Який каже: <i>Благословляйте, а не проклинайте</i> (Рим 12:14)? І як міг би проклясти і вчинити всохлою синагогу Той, Хто говорить: <i>Син Людський прийшов не погубити, але оживити і спасти те, що загинуло</i> (Лк 9:56 і 19:10)? </p>
<p>А якщо хтось і далі сперечатиметься і доводитиме протилежне, то хай скаже мені: як та, всохла на корені, синагога виростила з себе таку плодовиту галузку як всехвальний Павло? Та й багатьох інших знаємо, що навернулися з юдейської синагоги: і Стефан, каменований юдеями, і Акила з Прискиллою, і безліч інших… А те, що Бог не цілковито відкинув юдейський народ, нехай посвідчить за мене Павло, який каже: <i>Говорю бо: невже цілковито відкинув Господь народ Свій? Ніколи! Бо ж і я Ізраїльтянин, із сімені Авраамового, з роду Веніамина. Не відкинув Господь народу Свого</i> (Рим 11:1-2а). Навпаки, він проголошує спасіння для народу того в останні дні, кажучи: <i>Коли ж увійде в Царство Боже повнота народів, тоді весь Ізраїль буде спасенний </i>(пор. Рим 11:25-26).</p>
<p>Тож треба нам, улюблені, ще дослідити розповідь про смоковницю – образом чого вона є? </p>
<p>Якби ж то ти, Адаме, згадав, листя якого дерева взяв ти, аби зшити собі одежу, коли в раю залишився нагим, – тоді б ти побачив, що справедливо воно всохло. Чи ж не листя смоковниці взявши, ти сором свій прикрив? Тож Христос прийшов і смоковницю – покров сорому – котра в тобі все ще буяла, словом Своїм всушив. Він узяв на Себе твою вбогість і дав тобі багатство, взяв твій покров сорому і дав тобі сніжнобілу одежу, зіткану з води і Духа. Він висушив листя смоковниці і повернув тобі те, з чого душа твоя була окрадена змієм у раю: рівноангельне життя, насолоду раю, одежу нетління. </p>
<p>Тому промовив Господь до смоковниці: <i>Досить! більше не буде з тебе плоду повік</i>. Це означає: до мого приходу приносила ти плоди смерти, та ось прийшов я, ось – Воскресіння! І негайно всохла вона. І сповнилося написане: <i>Поглинута смерть перемогою. Де твоє, смерте, жало, де твоя, Аде, перемога?</i> (1 Кор 15:54-55) </p>
<p>Всушив Він смоковницю і насадив віру Хреста, що квітне і життя кожної людини просвітлює. Коріння Хреста в землю вкорінене, а віття його – до небес простягається. Листя його вічно молоде, квіт – нев’янучий, а плід – безсмертний. Про Древо це і Давид згадує словами: <i>І буде він як дерево, посаджене при витоках вод, що плід свій дасть у пору свою, і листя його не опаде</i> (Пс 1:3).</p>
<p>О блаженне Древо Хресне, охоронцю мужів і жінок, і всієї природи людської! Його демони страхаються і диявол від нього тремтить, його ангели оспівують і небеса благословляють. Церкви ж – величають на ньому розп’ятого Христа, Якому слава і влада, нині і повсякчас, і на віки віків. Амінь.</p>
<h3 align="center" ></h3>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b><i>Ектенія:</i></b></h3>
<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого <i>(ім'я, якого є храм)</i> і преподобних отців наших убитих сарацинами в монастирі святого Сави, і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>
<p><i>Вірні:</i> Господи, помилуй <i>(12 р.).</i></p>
<p><i>Священик:</i> Благодаттю і щедротами і чоловіколюб'ям єдинородного Сина твого, з яким ти благословенний єси, з пресвятим і благим і животворним твоїм Духом, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Тріодь</b></h3>
<p>ТРИПІСНЕЦЬ</p>
<p><i>Творіння кир Косми. Акростих у первотворі</i> Τὴ δευτέρα. <i>Глас 2.</i></p>
<p>Пісня 1</p>
<p><i>Ірмос: </i><b>Непрохідне схвильоване море Божим Своїм велінням осушив і пішим через нього Ізраїльський народ провів Господь – Йому співаймо, славно бо прославився!</b></p>
<p><i>Приспів:</i> Слава Тобі, Боже наш, слава Тобі.</p>
<p>Неописанне Слова Божого низходження: той же Христос є Бог і чоловік; Божество Своє не вважаючи здобиччю, Він, прийнявши вигляд слуги, являє його учням, славно бо прославився.</p>
<p>«Послужити сам прийшов я, Творець, багатий Божеством, зубожілому Адамові, у чий образ власновільно зодягнувся, і покласти хочу мою душу на викуп за нього, хоч безстрасний я по Божеству».</p>
<p><i>Мала єктенія</i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Ти бо єси Цар миру і Спас душ наших, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><i>Кондак, глас 8. Подібний </i>Яко начатки:</p>
<p>Яків був у жалобі, втративши Йосифа,* а той, як вельможа, возсідав на колісниці, шанований як цар;* бо не ставши свого часу рабом насолод з єгиптянкою,* він здобув за се прославу від Того, Хто бачить людські серця* і посилає вінець нетлінний.</p>
<p><i>Ікос: </i>До жалоби нині додаймо жалобу і пролиймо сльози з Яковом, оплакуючи Йосифа піснеславного і ціломудренного, що, поневолений бувши тілом, душу непоневоленою зберіг і над усім Єгиптом володарював:* адже Бог подає рабам Своїм вінець нетлінний.</p>
<p><i>За бажанням, тут можна читати ще це слово</i></p>
<p><b>Преподобного отця нашого Єфрема Сирійського</b></p>
<p><b>Слово про Йосифа Прекрасного</b></p>
<p>Святий отрок Йосиф від юности був образом двох пришесть Христових: першого – від Діви Марії, і другого – страшного, яке все приведе у трепет. Я називаю його не тільки Йосифом Прекрасним, але й дивовижним юнаком, джерелом ціломудрія, досконалим переможцем, чудесним звитяжцем над ворогами. Тому він і став особливим образом майбутнього Господнього пришестя. </p>
<p>Як Господь посланий до нас із Отчого лона, щоб спасти всіх нас, так і отрок Йосиф посланий був від лона Якова до своїх братів. І як жорстокі Йосифові брати, узрівши його наближення, замислили проти нього лукавство, хоч і ніс він їм мир від батька, так і твердосерді юдеї, узрівши Спасителя, говорили: <i>Се спадкоємець, убиймо його, і спадщина буде нашою</i> (Мк 12:7). Йосифові брати, споживаючи разом з ним їжу, зрадили брата і віддали його чужинцям; так подібно і юдеї, споживаючи Пасху, видали Спасителя на смерть. А прихід Йосифа в Єгипет знаменує пришестя Спаса на землю. </p>
<p>І як Йосиф у світлиці переміг усю силу гріха і здобув собі світлий вінець за перемогу над господинею своєю єгиптянкою, так і Господь, зійшовши в Ад, десницею Своєю зруйнував усю могутність жорстокого і досі непереможного тирана. Йосиф, перемігши гріх, зазнає ув’язнення в темниці, доки не отримує вінця. Так і Господь наш, щоб узяти на Себе ввесь гріх світу, покладається у гробі. Йосиф пробув два роки у темниці, живучи там у великій безпеці, і Господь наш перебував три дні в Аді, як Кріпкий не зазнавши зотління.</p>
<p>Йосиф звільняється з темниці милостивим повелінням фараоновим і, як істинний образ Христовий, без труднощів пояснює значення снів і провіщає майбутній достаток. А Господь наш Ісус Христос, воставши з мертвих власною Своєю силою, руйнує Ад, приносить у дар Отцеві наше ізбавління, звіщає Воскресіння і життя вічне. </p>
<p>Йосиф возсідав на колісниці фараоновій, отримавши владу над Єгиптом, і Господь наш, Цар Предвічний, на світлій хмарі зійшовши на Небеса, зі славою возсідає праворуч Отця як Єдинородний Син. </p>
<p>Коли Йосиф царював над Єгиптом, отримавши владу над ворогами своїми, тоді брати його самі прийшли перед престол засудженого ними на смерть, щоб поклонитися йому і просити в нього милости. І Йосиф упізнав братів своїх, а вони стояли вражені і засоромлені, побачивши, що той, кого вони вважали зотлілим в Аді, царює над ними. Так і в той страшний День, коли Господь прийде на небесних хмарах, сяде Він на престолі Царства Свого і будуть приведені перед Нього всі вороги Його, і Він покаже їм Хрест Свій у сяйві великому, і впізнають вони Хрест Сина Божого і самого Розп’ятого ними.</p>
<p>Молитвами преподобного отця нашого Єфрема, Господи Ісусе Христе, Боже наш, помилуй нас. Амінь.</p>
<p>Пісня 8</p>
<p><i>Ірмос: </i><b>Злякався рівноцінного душі, непорочного тіла благочестивих отроків і відступив вогонь непогамовний, живлений паливом без міри; коли ж змарніло всеживуче полум’я, пісня віковічна піднеслася: «Всі творіння, Господа оспівуйте і превозносіте по всі віки!»</b></p>
<p>«Тоді всі впізнають у вас моїх учнів, якщо мої заповіді збережете», – говорить Спаситель друзям, на страждання йдучи, – «мир майте між собою та з усіма, і вивищуйтеся мудрістю смирення; і, пізнавши в мені Господа – оспівуйте і превозносіте по всі віки!»</p>
<p>«Хай протилежною до язичницького звичаю буде ваша влада над співбратами; бо сваволя є не моїм жеребом, а насильством. Тож хто між вами хоче поперед інших бути вибраним, хай буде з усіх найостаннішим; і, пізнавши в мені Господа – оспівуйте і превозносіте по всі віки!»</p>
<p><b>Хвалимо, благословимо, поклоняємося Господеві, оспівуючи і превозносячи Його по всі віки.</b></p>
<h3 align="center" ><b><i>Пісня Богородиці</i></b></h3>
<p><i>На 9-ій пісні кадження. </i></p>
<p><i>Диякон або ієрей: </i>Богородицю і Матір Світла в піснях величаймо!</p>
<p>Чеснішу <i>не співаємо:</i></p>
<p><i>Пісня 9 Ірмос</i> (<i>г. 2</i>): Звеличив ти, Христе, Богородицю, що тебе породила.* З неї ти, Творче наш, прийняв тіло,* здатне терпіти, щоб надолужити за наші гріхи.* Прославляючи її в усіх поколіннях, тебе величаємо.</p>
<p>Своїм апостолам ти, повнота Мудрости, сказав:* Відкиньте всі погані пристрасті і зодягніться в розумне бажання,* достойне Божого царства,* щоб у ньому ви прославилися, ясніючи світліше від сонця.</p>
<p><b>Слава: і нині:</b> Дивіться на мене, – сказав ти, Господи, своїм учням.* – Не мудруйте високомовно, але дайте себе потягнути смиренням.* Пийте з чаші, з якої я п'ю, щоб зі мною ви прославилися в царстві Отця!</p>
<p><b>Катавасія</b>: Звеличив ти, Христе, Богородицю, що тебе породила.* З неї ти, Творче наш, прийняв тіло,* здатне терпіти, щоб надолужити за наші гріхи.* Прославляючи її в усіх поколіннях, тебе величаємо.</p>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Тебе хвалять усі небесні сили, і тобі славу возсилаєм: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Світильний</b>:</h3>
<p>Світлицю твою, Спасе мій, бачу прикрашену,* але одежі не маю, щоб до неї ввійти.* Дай, Світлодавче, осяйність одінню душі моєї і спаси мене. <i>(2 р.)</i></p>
<p><b>Слава: і нині:</b> Світлицю твою, Спасе мій, бачу прикрашену,* але одежі не маю, щоб до неї ввійти.* Дай, Світлодавче, осяйність одінню душі моєї і спаси мене.</p>
<h3 align="center" ></h3>
<h3 align="center" ><i>І співаємо <b>хвалитні</b> на глас 4:</i></h3>
<p><b>Псалом 148</b></p>
<p><b>Усе, що живе, нехай хвалить Господа.* Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<p>Щоб суд написаний над ними вчинити.* Це слава всіх його преподобних.</p>
<p><b>Псалом 150</b></p>
<p>Хваліте Бога у святині його,* хваліте його у твердині сили його.</p>
<p>Хваліте його за його подвиги великі,* хваліте його в його величі безмежній.</p>
<p>Хваліте його звуком рогу,* хваліте його на гарфі й на гуслах.</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p><i>(г.1):</i> Гряде Господь на вольну страсть * і апостолам говорить у путі: * «Оце восходимо в Єрусалим,* і виданий буде Син Чоловічий, як написано про Нього».* Ходімо ж і ми, очищеними думками* розділимо Його путь, і з Ним розпнемося,* й умертвимо себе ради Нього для житейських насолод,* щоб і ожити з Ним, і почути, як Він виголошує:* «Вже не в земний Єрусалим восходжу, щоб постраждати,* але до Отця мого і Отця вашого,* і до Бога мого і Бога вашого,* і вас із собою вознесу в горній Єрусалим,* у Царство Небесне».</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Дійшовши, вірні,* до спасенного страждання Христа Бога,* невимовне Його довготерпіння прославмо,* щоб Він милосердям Своїм* воздвиг із Собою і нас,* умертвлених гріхом,* як благий і чоловіколюбець.</p>
<p><b>Слава, і нині:</b> <i>глас той же:</i> Господи, йдучи на страждання* і Своїх утверджуючи учнів,* говорив Ти їм, осібно взятим:* «Як ви слів моїх не пам’ятаєте,* які я раніше сказав вам,* що всякому пророку* писано не деінде,* тільки в Єрусалимі бути вбитим?* Нині ж настав час, про який я сказав вам:* бо оце я видаю себе в руки грішників на наругу;* і вони, до Хреста мене пригвоздивши* і на погребення віддавши,* за мерзенного вважатимуть, як мертвого.* Однак будьте мужні,* триденним бо востану я на радість вірним* і на життя вічне!»</p>
<h3 align="center" ><b>Мале славослов'я</b></h3>
<p><i>Священик</i>: Тобі належить слава, Господи Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь. </p>
<p><i>Священик:</i> Слава тобі, що Світло нам показав!</p>
<p><i>Вірні:</i> Слава во вишніх Богу, і на землі мир,* в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву. Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Господи, ти був нам пристановищем* по всі роди.</p>
<p>Молюсь: Господи, змилуйся надо мною,* вилікуй мою душу, бо гріх мій − перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже Отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" ><b><i>Прохальна єктенія:</i></b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи (<i>за кожним разом</i>).</p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої.</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Стихири на стиховні</i></b></h3>
<p><i>(г. 5):</i> Мати синів Заведея,* неспроможна збагнути несказанне таїнство твого задуму,* просила тебе, Господи,* щоб дітям її дати славу минущого царства.* Та замість цього ти прирік своїм друзям,* що питимуть чашу смерти, яку ти заповів,* що раніш від них сам вип'єш її на очищення гріхів.* Тим-то і ми кличемо до тебе!* Спасіння душ наших, – слава тобі!</p>
<p><i>Стих: </i>Насити нас уранці милістю твоєю, Господи, щоб ми раділи й веселились по всі дні наші. Звесели нас мірою днів, за яких ти засмутив нас, мірою літ, що в них ми зазнали горя.* Нехай виявиться твоїм слугам твоє діло, і слава твоя – їхнім дітям.</p>
<p>Господи, ти навчав своїх учнів* бажати того, що найпіднесліше,* і казав їм: Не уподібняйтеся до поган,* щоб панувати над меншими;* − таке не личить моїм учням,* бо я добровільно став убогим.* Перший між вами хай буде слугою,* а той, хто при владі, хай буде як підвладний,* і найвизначніший – як останній;* бо і я прийшов послужити збіднілому Адамові* і власну душу дати на викуп за багатьох,* що мене прославляють.</p>
<p><i>Стих: </i>І ласка Господа, Бога нашого, нехай буде над нами,* і стверди діло рук наших; стверди його – діло рук наших.</p>
<p><i>(г. 8):</i> Лякаймося, браття,* прокляття всохлої смоковниці за безплідність* і принесім достойні плоди покаяння Христові,* що подає нам велику милість.</p>
<p><b>Слава: і нині: </b>Другу Єву − єгиптянку знайшов змій,* і облесними словами старався привести Йосифа до упадку.* Але він, утікаючи від гріха, залишив свою одежу;* і, як перша людина перед непослухом,* не стидався своєї наготи.* Його молитвами, Христе, помилуй нас.</p>
<p><i>Після стиховні читаємо:</i></p>
<p>Добре воно – прославляти Господа, і співати імені твоєму, Всевишній.</p>
<p>Звіщати вранці милість твою, і ночами – твою вірність.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Тропар</i></b></h3>
<p>Стоячи у храмі слави твоєї, Богородице,* себе на небі уявляємо.* Ти, Двері Небесні,* відчини нам двері милости твоєї.</p>
<p><i>Вірні:</i> Господи, помилуй <i>(40 р.)</i>. Владико, благослови!</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Небесний Царю, Церкву укріпи, віру утверди, народи усмири, світ утихомир, місто (село, обитель цю) добре збережи, і тих, що раніш спочили, в оселях праведних осели, і нас після покаяння й сповіді прийми і помилуй, як благий і чоловіколюбець.</p>
<p><i>Вірні:</i> Амінь. Господи, помилуй <i>(3 р.)</i>. Слава: і нині:</p>
<p>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p>Іменем Господнім благослови, отче.</p>
<p><i>Священик:</i> Молитвами святих отців наших, Господи Ісусе Христе, Боже наш, помилуй нас.</p>
<p><i>Вірні:</i> Амінь.</p>
<h3 align="center" ><b>Молитва св. Єфрема</b></h3>
<p>Господи і Владико життя мого! Духа лінивства, недбайливости, властолюб'я і пустомовства віджени від мене. <i>(Доземний поклін)</i>.</p>
<p>Духа чистоти, покори, терпеливости й любови даруй мені, слузі твоєму. <i>(Доземний поклін)</i>.</p>
<p>Так, Господи, Царю! Дай мені бачити гріхи мої і не осуджувати брата мого, бо ти благословенний на віки вічні. Амінь. <i>(Доземний поклін)</i>.</p>
<p>Боже, милостивий будь мені грішному! Боже, очисти гріхи мої і помилуй мене! Без числа нагрішив я, Господи, прости мені! (<i>12 малих поклонів</i>).</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос Господь, що йде на добровільні страждання спасіння нашого ради, істинний Бог наш, молитвами пречистої своєї Матері, святих славних і всехвальних апостолів, преподобних і богоносних отців наших, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>