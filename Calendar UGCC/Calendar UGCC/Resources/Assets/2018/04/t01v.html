<h2 align="center" >ВЕЧІРНЯ</h2>
<p><i>Священик, узявши на себе епітрахиль і фелон (ченці беруть мантію), відчиняє святі двері. Диякон кадить згідно з уставом, а священик стоїть у тому часі перед престолом. Після кадження диякон каже півголосом: </i><b>Благослови, владико!</b><i> Потім відходить і стає на своєму місці перед св. дверми і виголошує: </i><b>Повеліте!</b></p>
<p><b>[</b><i>Або, де прийнято, як відчиняться св. двері, диякон виходить північними дверми, стає перед св. дверми і взиває: </i><b>Повеліте!</b><i> Тоді вертається у святилище, бере свічку та йде поперед священика, який кадить згідно з приписом. Після кадження, диякон, звертаючись до св. дверей, говорить потиху: </i><b>Благослови, владико!]</b></p>
<p><i>Тоді священик перед престолом виголошує:</i></p>
<p>Слава святій одноістотній і животворящій, нероздільній Тройці, завжди, нині і повсякчас і на віки вічні.</p>
<p><i>Вірні:</i> Амінь. </p>
<p>Прийдіте, поклонімся* Цареві нашому Богу.</p>
<p>Прийдіте, поклонімся* Христові, Цареві нашому Богу.</p>
<p>Прийдіте, поклонімся і припадім* до самого Господа Ісуса Христа, Царя і Бога нашого.</p>
<h3 align="center" ><b>Псалом 103</b></h3>
<p>Благослови, душе моя, Господа!* Господи, Боже мій, ти вельми великий!</p>
<p>Ти одягнувся величчю і красою,* ти світлом, наче ризою, покрився.</p>
<p>Ти розіп'яв, неначе намет, небо,* ти збудував твої горниці у водах.</p>
<p>Із хмар собі робиш колісницю,* ходиш на крилах вітру.</p>
<p>Вітри своїми посланцями учиняєш,* полум'я вогненне − слугами своїми.</p>
<p>Ти заснував землю на її підвалинах,* не захитається по віки вічні.</p>
<p>Безоднею, немов одежею, покрив її,* понад горами стали води.</p>
<p>Перед погрозою твоєю вони тікали,* перед голосом грому твого тремтіли.</p>
<p>Підвелися гори, зійшли долини до місця,* що ти їм призначив.</p>
<p>Поставив їм границю, якої не перейдуть,* щоб знову покрити землю.</p>
<p>Джерела посилаєш у ріки,* які течуть проміж горами.</p>
<p>Усю звірину, що в полі, вони напувають,* дикі осли там гасять свою спрагу.</p>
<p>Над ними кублиться небесне птаство,* з-поміж гілляк дає свій голос.</p>
<p>Ти напуваєш гори з твоїх горниць,* земля насичується плодом діл твоїх.</p>
<p>Вирощуєш траву для скоту, зела – на вжиток людям,* щоб хліб із землі добували:</p>
<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>
<p>Насичуються дерева Господні,* кедри ливанські, що посадив їх.</p>
<p>На них гніздяться птиці;* бусли – на кипарисах їхнє житло.</p>
<p>Високі гори для оленів,* скелі − для зайців притулок.</p>
<p>Ти створив місяць, щоб значити пори;* сонце знає свій захід.</p>
<p>Наводиш темряву, і ніч надходить,* що в ній ворушаться усі звірі дібровні.</p>
<p>Левенята рикають за здобиччю своєю,* поживи від Бога для себе просять.</p>
<p>Ховаються, як тільки зійде сонце,* лягають у своїх норах.</p>
<p>Виходить чоловік до свого діла,* і до своєї праці аж до вечора.</p>
<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>
<p>Ось море велике, прешироке,* у ньому плазунів без ліку, звірів малих і великих.</p>
<p>Там кораблі проходять,* є і левіятан, якого ти створив, щоб ним бавитися.</p>
<p>Усі вони від тебе дожидають,* щоб дав їм у свій час поживу.</p>
<p>Коли даєш їм, вони її збирають,* як розтулюєш твою руку, вони насичуються благом.</p>
<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>
<p>Зішлеш свій дух, – вони оживають,* і ти відновлюєш лице землі.</p>
<p>Нехай слава Господня буде повіки,* нехай Господь радіє творами своїми.</p>
<p>Спогляне він на землю, і вона стрясається,* торкнеться гір, вони димують.</p>
<p>Я буду Господеві співати поки життя мого,* псалми співатиму, поки буду жити.</p>
<p>Нехай буде приємна йому моя пісня;* у Господі я веселитимусь.</p>
<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>
<p>Слава Отцю, і Сину, і Святому Духові:</p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Вечірні молитви</b></h3>
<p><i>Під час 103-го псалма священик мовить перед св. дверми вечірні молитви. </i></p>
<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>
<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>
<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>
<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>По закінченні 103-го псалма диякон виходить північними дверми, віддає шану священикові. Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</i></p>
<h3 align="center" ><b>Єктенія мирна</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом).</i></p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Диякон, зробивши малий поклін, вертається південними дверми у святилище і стає праворуч священика. Вірні співають перший антифон "Блажен муж".</i></p>
<h3 align="center" ><b>Блажен муж</b></h3>
<p>Блажен муж, – алилуя – що за радою безбожних не ходить. Алилуя. <i>(3 р.)</i></p>
<p>Бо Господь дбає про путь праведних,* а путь безбожних загине. Алилуя. <i>(3 р.)</i></p>
<p>Служіте Господеві в страсі* і радуйтеся у тремтінні. Алилуя. <i>(3 р.)</i></p>
<p>Блаженні всі,* що на нього надіються. Алилуя. <i>(3 р.)</i></p>
<p>Воскресни, Господи,* спаси мене, мій Боже. Алилуя. <i>(3 р.)</i></p>
<p>У Господа спасіння;* і на твій народ – благословення твоє. Алилуя. <i>(3 р.)</i></p>
<p>Слава Отцю, і Сину, і Святому Духові: Алилуя <i>(3 р.)</i></p>
<p>І нині і повсякчас, і на віки вічні. Амінь. Алилуя. <i>(3 р.)</i></p>
<p>Алилуя, алилуя, алилуя: Слава тобі, Боже! <i>(3 р.)</i></p>
<p><i>Після закінчення "Блажен муж" диякон, вийшовши північними дверми, співає малу єктенію:</i></p>
<p><b>Мала єктенія</b></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо твоя є влада і твоє царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Диякон робить малий поклін та вертається у святилище. </i></p>
<h3 align="center" ><b>Псалом 140</b></h3>
<p><i>Вірні співають два перші стихи 140-го псалма, на глас 6. Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</i></p>
<p><b>Господи, взиваю я до тебе, вислухай мене,* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>
<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>
<p>Постав, Господи, моїм устам сторожу,* до дверей губ моїх – варту!</p>
<p>Не дай схилитися серцеві моєму* до чогось злого.</p>
<p>Ані чинити лихі вчинки з людьми, що творять беззаконня,* ні ласощів їхніх я не хочу їсти.</p>
<p>Нехай праведник по-доброму б'є мене й виправляє,* а олія грішного нехай не намастить голови моєї.</p>
<p>Я все-таки молитимусь,* незважаючи на їхні злі вчинки.</p>
<p>Якщо суддів їхніх скинуть в ущелини скелі,* то почують, що слова мої любі.</p>
<p>Немовби хтось розбив і розрив землю,* розкидано їхні кості перед адом.</p>
<p>Бо до тебе, Господи, мій Боже, мої очі;* до тебе прибігаю, не губи душі моєї.</p>
<p>Збережи мене від петлі, що її наставили на мене,* і від сильця тих, що творять беззаконня.</p>
<p>Нехай грішники впадуть у власні сіті всі разом,* а я пройду безпечно.</p>
<p><b>Псалом 141</b></p>
<p>Я голосом моїм до Господа взиваю,* я голосом моїм до Господа молюся.</p>
<p>Скаргу мою перед ним виливаю,* мою скруту йому я виявляю.</p>
<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>
<p>Поглянь праворуч і подивися:* нема нікого, хто дбав би за мене.</p>
<p>Нема куди мені втікати,* нема нікого, хто піклувався би мною.</p>
<p>До тебе, Господи, взиваю й кажу:* Ти моє прибіжище, в землі живих ти − моя доля!</p>
<p>Зверни увагу на моє благання,* бо я вельми нещасний.</p>
<p>Спаси мене від гонителів моїх,* бо вони сильніші від мене.</p>
<h3 align="center" ><b><i>Стихири</i></b></h3>
<p><i>Стих: </i>Виведи з в'язниці мою душу,* щоб дякувати імені твоєму.</p>
<p><i>(г. 6, подібний:</i> <i>Тридневен</i>): Від беззлобних дитят, Христе,* на осляті сидячи,* прийняв єси переможну пісню,* йдучи на страждання,* ангелами оспівуваний трисвятим піснеспівом.</p>
<p><i>Стих: </i>Мене обступлять праведники,* бо ти добро мені вчиниш.</p>
<p>Це Цар твій, Сіоне,* лагідний і спасаючий,* гряде на осляті,* жадаючи здолати ворогів у кріпості;* радуйся і красуйся, з пальмовим віттям святкуючи!</p>
<p><b>Псалом 129</b></p>
<p><i>Стих: </i>З глибин взиваю до тебе, Господи,* Господи, почуй мій голос.</p>
<p>Заплещімо однозгідно, вірнії,* галузки чеснот і ми, як діти,* нині приносячи Христові,* і божественних діл простелім Йому одежі,* і таїнственно Його приймімо.</p>
<p><i>Стих: </i>Нехай будуть твої вуха уважні,* до голосу благання мого.</p>
<p>Віття чеснот, браття,* принесімо Христу Богові,* що гряде ради нас єством людським * постраждати вольно* і Божества кріпостю всім безстрастя дарувати.</p>
<p><i>Стих: </i>Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>
<p><i>(г. 6):</i> Нині благодать Святого Духа зібрала нас,* і всі ми, взявши хрест твій, кличемо:* Благословенний, хто йде в ім'я Господнє, осанна на висотах!</p>
<p><i>Стих: </i>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>
<p>Син віковічний, Бога Отця Слово,* якого престолом є небо, а підніжком – земля,* прибувши до Витанії, принизився нині на осляті безмовнім.* Тому, несучи в руках віття,* єврейські діти голосно вітають тебе: Осанна на висотах,* благословенний, хто йде, – Цар Ізраїля!</p>
<p><i>Стих: </i>Від ранньої сторожі до ночі* від ранньої сторожі нехай уповає Ізраїль на Господа.</p>
<p>Прийдім і ми, сьогодні, увесь новий Ізраїль,* тобто зібрана з народів Церква,* і з пророком Захарією закличмо:* Тішся вельми, дочко сіонська, проповідуй дочко єрусалимська!* Оце йде до тебе Цар твій, сумирний, Спаситель,* сівши на жереб'ятко осляче, сина під'яремної.* Святкуй разом з дітьми, тримаючи в руках галузки,* і вітай: Осанна на висотах,* благословенний, хто йде, – Цар Ізраїля!</p>
<p><i>Стих: </i>Бо в Господа милість і відкуплення велике в нього;* він визволить Ізраїля від усього беззаконня його.</p>
<p>Прообразуючи нам своє святе Воскресіння,* своїм наказом ти, Благий, підніс із гробу* померлого, бездушного Лазаря, свого друга,* вже від чотирьох днів похованого і вонючого.* На осля сів ти, Спасе, прообразно,* їдучи немов колісницею, покоривши народи.* Тому й славу тобі віддає улюблений Ізраїль* устами немовлят і незлобних дітей,* що бачили тебе, Христе, як ти в'їздив у святе місто,* шість днів перед Пасхою.</p>
<p><b>Псалом 116</b></p>
<p><i>Стих: </i>Хваліте Господа всі народи!* Прославляйте його всі люди!</p>
<p><i>(г. 2):</i> Коли ти, Господи, в'їздив у святе місто, сидячи на осляті,* то на страсті ти спішив, щоб сповнити Закон і пророків;* а діти єврейські, звіщаючи перемогу воскресіння,* з пальмовими вітками зустрічали тебе, викликуючи:* Благословенний ти, Спасе, – помилуй нас!</p>
<p><i>Стих: </i>Велике бо до нас його милосердя, і вірність Господа повіки.</p>
<p>Слава тобі, Христе, що сидиш на престолі, на висотах,* якого ми нині очікуємо з твоїм чесним хрестом.* Тому й веселиться дочка сіонська,* радуються народи землі,* тримають галузки діти, а учні – ризи.* Уся вселенна навчилась тобі співати:* Благословенний ти, Спасе, − помилуй нас!</p>
<p><b>Слава: і нині:</b> <i>(г. 6):</i> Шість днів перед Пасхою прийшов Ісус у Витанію* і приступили до нього учні, мовивши йому:* Господи, де хочеш, щоб ми споготували тобі їсти Пасху?* А він послав їх, кажучи: Ідіть у село, що напроти,* і знайдете чоловіка, який нестиме жбан води;* тож підіть за ним і скажіть господареві дому:* Каже Вчитель, – у тебе їстиму Пасху з учнями моїми.</p>
<h3 align="center" ><b><i>Вхід</i></b></h3>
<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава:”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>
<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. Диякон, простягаючи орар, мовить потиху:</i> „Господеві помолімся”, </p>
<p><i>а священик мовить потиху <b>молитву входу</b>:</i> </p>
<p>Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>
<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. </p>
<p><i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні <i>(і благословить у бік сходу).</i></p>
<p><i>Диякон</i>: Премудрість! Прості!</p>
<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>
<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>
<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>
<p><i>Священик:</i> Мир всім.</p>
<p><i>Диякон:</i> Премудрість, будьмо уважні!</p>
<h3 align="center" ><b><i>Прокімен, Голос 6</i></b></h3>
<p><i>Псалом 92</i></p>
<p>Господь царює,* у велич він зодягнувся.</p>
<p><i>Стих: </i>Вдягнувсь Господь у силу і опоясався.</p>
<p><i>Стих: </i>Бо він утвердив вселенну, і вона не захитається.</p>
<p><i>Стих: </i>Домові твоєму, Господи, належить святість на довгі літа.</p>
<p><i>Після прокімена зачиняють святі двері.</i></p>
<h3 align="center" >Читання</h3>
<p><i>Диякон:</i> Премудрість.</p>
<p><i>Чтець:</i> З книги Буття читання</p>
<p><i>Диякон:</i> Будьмо уважні.</p>
<p><i>Чтець: </i>Тоді Яків прикликав своїх синів і каже: "Зберіться, і я повім вам, що спіткає вас у днях прийдешніх. Зійдіться й слухайте, синове Якова, слухайте Ізраїля, вашого батька. Юдо, тебе брати твої будуть уславляти, твоя рука буде на карку твоїх ворогів. Сини твого батька схиляться тобі до ніг. Левеня – Юда. Ти, мій сину, здобиччю зріс угору. Причаївся, немов левище, принишкнув, наче левиця: хто його сполошить? Берло від Юди не відійде, ні жезл з-поміж стіп у нього, поки не прийде той, якому він належить, йому будуть коритися народи. До виноградини він прив'язує своє осля, що до найкращої лози – дитя ослиці. В вині пере він свою одежу, у крові грон – свій одяг. Очі в нього іскристі більш, ніж вино; від молока біліші його зуби.<i> (Бут. 49, 1-2; 8-12)</i></p>
<p><i>Диякон:</i> Премудрість.</p>
<p><i>Чтець:</i> З книги пророка Софонії читання</p>
<p><i>Диякон:</i> Будьмо уважні.</p>
<p><i>Чтець: </i>Виспівуй, о, дочко Сіону! Вигукуй радо, Ізраїлю! Радуйся й веселися з усього серця, дочко Єрусалимська! Господь усунув засуди проти тебе, прогнав ворога твого. Цар Ізраїля – Господь – посеред тебе: не будеш більш боятись лиха. Того дня Єрусалимові скажуть: «Не бійся! О, Сіоне, нехай не опадають руки в тебе! Господь, твій Бог, посеред тебе, могутній, що врятує. Він буде вельми радуватися тобою, він відновить тебе любов'ю своєю. Він буде веселитися тобою під веселі співи, неначе під час свята». Я віддалив від тебе лихо, ти не нестимеш більше ганьби. Ось я візьмусь того часу за всіх тих, що тебе гнітять. Я спасу кульгавих, і розпорошених зберу докупи; зроблю їх славними та іменитими, їх, що по всій землі була ганьба їхня.<i> (Соф. 3, 14-19)</i></p>
<p><i>Диякон:</i> Премудрість.</p>
<p><i>Чтець:</i> З книги пророка Захарії читання</p>
<p><i>Диякон:</i> Будьмо уважні.</p>
<p><i>Чтець: </i>Так говорить Господь: Радуйся, дочко Сіону! Викрикуй, дочко Єрусалиму! Ось цар твій іде до тебе, справедливий і переможний, смиренний і верхи на ослі їде, на осляті, на молоденькій ослиці. Я знищу колісницю з Ефраїму й коня з Єрусалиму; воєнний лук буде зламаний. Він оголосить мир народам, і влада його буде від моря аж до моря, і від Ріки до кінців землі. Що ж до тебе, з-за крови союзу твого, я визволю полонених твоїх із ями, що в ній води немає. Повертайтесь до твердині, о в'язні надії! Сьогодні оповіщаю, що я тобі поверну вдвоє. Бо я напинаю собі Юду, наповнюю лук Ефраїмом; я підійму твоїх синів, Сіоне, проти твоїх синів, Яване, зроблю тебе мечем витязя. І з'явиться Господь над ними, стріла його, мов блискавка, полине. І Господь Бог у сурму засурмить і виступить у південних буревіях. Господь сил їх захистить<i> (Зах. 9, 9-15)</i></p>
<h3 align="center" ><b>Єктенія усильного благання</b></h3>
<p>Промовмо всі з усієї душі і з усієї мислі нашої, промовмо.</p>
<p><i>Вірні:</i> Господи, помилуй.</p>
<p>Господи, Вседержителю, Боже отців наших, молимось тобі, вислухай і помилуй.</p>
<p><i>Вірні:</i> Господи, помилуй.</p>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Сподоби, Господи</b></h3>
<p>Сподоби, Господи, цього вечора* без гріха зберегтися нам.</p>
<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене і установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" ><b>Єктенія прохальна</b></h3>
<p>Сповнім вечірню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Вечора всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів, і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>
<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Коли священик мовить молитву на прихилення голови, всі схиляють голови до самого виголосу </i>Нехай буде влада<i>. По виголосі диякон вертається південними дверми у святилище, вірні співають стихири на литії. </i></p>
<h3 align="center" >Стихири на Литії</h3>
<p><i>(г. 1):</i> Дух Всесвятий, що навчив апостолів говорити іншими, чужими мовами,* той і єврейським невинним дітям повелів кликати:* Осанна на висотах,* благословенний, хто йде, – Цар Ізраїля!</p>
<p>Споконвічний і єдиносущний Син і Слово Отця,* сидячи на безмовнім осляті,* прибув сьогодні в місто Єрусалим.* На кого херувими без остраху дивитись не можуть,* того діти з пальмовими вітками таїнственно прославили,* співаючи йому: Осанна на висотах!* Осанна синові Давидовому,* що прийшов спасти від обману ввесь рід наш!</p>
<p>Шість днів перед Пасхою почувся, Господи, твій голос* в адських глибинах, звідки ти воскресив чотириденного Лазаря,* а діти єврейські кликали:* Осанна, тобі, Боже наш, – слава тобі!</p>
<p><b>Слава: і нині:</b> <i>(г. 3):</i> Шість днів перед Пасхою прийшов Ісус у Витанію,* щоб покликати умерлого, чотириденного Лазаря* і проповідувати воскресіння.* І стрінули його жінки,* Марта й Марія, сестри Лазаря,* кажучи йому: Господи, якби ти був тут,* не помер би брат наш!* Тоді ти сказав до них:* Чи ж Я не прорік вам:* Хто вірує в мене, то навіть, як помре, буде жити?* Покажіть ото мені, де ви його поклали?* І кликнув до нього Творець усіх:* Лазарю, вийди з гробу!</p>
<h3 align="center" >Литійні молитви</h3>
<p><i>Коли вірні починають литійні стихири, відбувається кадження за уставом; священик з хрестом у руці, а диякон з кадильницею, ідуть у притвор. Коли хор закінчить литійні стихири, диякон голосно співає: </i></p>
<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого <i>(ім'я, якого є храм)</i> і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>
<p><i>Вірні:</i> Господи, помилуй <i>(12 р.).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за Преосвященнішого Митрополита нашого <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших: Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за отців наших духовних і за всю во Христі братію нашу;* і за всяку душу християнську, скорботну й утиснену, що потребує милости й допомоги Божої;* за опіку над містом (<i>або:</i> селом) цим і тими, що живуть у ньому (<i>або:</i> над обителлю цією святою і тими, що живуть у ній);* за мир і благоустроєність усього світу;* за добробут святих Божих Церков;* за спасіння і допомогу отцям і братам нашим, що пильно і зо страхом Божим трудяться і служать;* за відсутніх і тих, що в дорозі;* за зцілення тих, що в немочах лежать;* за упокоєння, полегшення, блаженну пам'ять і відпущення гріхів усім православним отцям і братам нашим, що раніш спочили і тут та повсюди поховані;* за визволення полонених і за братів наших на служіннях,* і за всіх, що служать і слугували у святім храмі цім (у святій обителі цій), промовмо всі.</p>
<p><i>Вірні:</i> Киріє, елейсон <i>(12 р.)</i>.</p>
<p><i>Священик:</i> Вислухай нас, Боже, Спасителю наш, надіє всіх людей на землі і тих, що далеко на морі та в повітрі; будь, Владико, ласкавий нам у гріхах наших, і помилуй нас. Милостивий бо і чоловіколюбний Бог єси, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик: </i>Мир всім.</p>
<p><i>Вірні:</i> I духові твоєму.</p>
<p><i>Диякон: </i>Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик:</i> Владико многомилостивий, Господи Ісусе Христе, Боже наш! Молитвами пречистої Владичиці нашої Богородиці і Вседіви Марії, і святого <i>(ім'я, якого є храм)</i> і всіх святих, − приємну вчини молитву нашу, даруй нам прощення гріхів наших, покрий нас ласкою своєю, віджени від нас усякого ворога й супротивника. Втихомир наше життя, Господи, помилуй нас і світ твій, і спаси душі наші, як благий і чоловіколюбець.</p>
<p><i>Вірні:</i> Амінь.</p>
<p><i>Священик іде до тетрапода, а вірні співають стихири на стиховні.</i></p>
<h3 align="center" >Стихири на стиховні</h3>
<p><i>(г. 8):</i> Радуйся і веселися, городе Сіоне,* красуйся і радій, Божа Церкво!* Ось бо приходить Цар твій у правді, сидячи на осляті.* Діти співають йому: Осанна на висотах!* Благословенний ти, що маєш багатство щедрот, – помилуй нас!</p>
<p><i>Стих: </i>Із уст младенців і немовлят, вчинив ти собі славу.</p>
<p>Нині прийшов Спас у місто Єрусалим сповнити Писання* й усі, тримаючи в руках галузки, підстелювали йому свою одежу,* бо знали, що це – Бог наш,* якому безперестанку співають херувими: Слава Богу!* Благословенний ти, що маєш багатство щедрот, – помилуй нас!</p>
<p><i>Стих: </i>Господи, Боже наш, яке чудне твоє Ім'я по всій землі!</p>
<p>Ти, якого носять херувими й оспівують серафими,* як Давид, сів на осля* і діти боговгодно співали тобі,* а книжники й фарисеї хулили беззаконно.* В'їзд твій на осляті проображав* перемогу віри над невірством упертих поган.* Слава тобі, Христе, єдиний багатомилостивий і чоловіколюбний!</p>
<p><b>Слава: і нині:</b> <i>(г. 6):</i> Нині благодать Святого Духа зібрала нас,* і всі ми, взявши хрест твій, кличемо:* Благословенний, хто йде в ім'я Господнє, осанна на висотах.</p>
<h3 align="center" >Пісня Симеона</h3>
<p>Нині відпускаєш слугу твого, Владико,* за твоїм словом у мирі. Бо побачили очі мої* спасіння твоє, що приготував ти* перед усіма народами. Світло на просвіту поганам, і славу люду твого, Ізраїля.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p>Тропар<b></b></p>
<p><i>(г. 1): </i>Спільне воскресення перед Твоїми страстями запевняючи,* з мертвих воздвигнув Ти Лазаря, Христе Боже;* тим-то й ми, як отроки, знамена перемоги носячи,* Тобі, переможцеві смерти, воскликуємо:* Осанна в вишніх, благословен, хто йде в ім’я Господнє. <i>(2 р.)</i></p>
<p><i>(г. 4): </i>Погребавши себе разом з Тобою через хрещення, Христе Боже наш,* сподобилися ми безсмертної жизні через Твоє воскресення * і, заспівуючи, кличемо: Осанна в вишніх,* благословен, хто йде в ім’я Господнє.</p>
<p><i>Під час співання тропаря, диякон − якщо його нема, то священик – кадить тетрапод із 4-х боків, тоді виголошує</i>:</p>
<p>Господеві помолімся.</p>
<p><i>Вірні:</i> Господи, помилуй.</p>
<p><i>Священик читає молитву благословення хлібів</i>:</p>
<p>Господи Ісусе Христе, Боже наш, що благословив п'ять хлібів і п'ять тисяч народу нагодував! Сам благослови † і хліби ці †, пшеницю †, вино † і оливу, і умножи їх у цім місті (селі, обителі) і по всім світі твоїм, та й вірних, що споживають їх, освяти. Бо ти благословиш і освячуєш усе, Христе Боже наш, і тобі славу віддаємо із споконвічним Отцем твоїм, із всесвятим, ласкавим і животворним твоїм Духом, нині і повсякчас, і на віки вічні.</p>
<p><i>Вірні:</i> Амінь. Нехай буде ім'я Господнє благословенне* від нині і до віку <i>(3 р.).</i></p>
<h3 align="center" >Псалом 33</h3>
<p>Благословлю Господа повсякчасно,* завжди хвала його на устах у мене.</p>
<p>Душа моя нехай Господом хвалиться,* нехай покірні чують те й веселяться.</p>
<p>Величайте Господа зо мною;* і вознесімо ім'я його разом.</p>
<p>Я шукав Господа, і він почув мене;* і звільнив мене від усіх моїх скорбот.</p>
<p>Гляньте на нього й розвеселіться,* обличчя ваше нехай не соромиться.</p>
<p>Ось візвав бідолаха, і Господь почув,* і врятував його від усіх його напастей.</p>
<p>Ангел Господній стоїть на варті навкруг тих, що його бояться,* і їх визволяє.</p>
<p>Спробуйте й подивіться, який добрий Господь.* Блаженний, хто до нього прибігає.</p>
<p>Бійтеся Господа, його святі,* бо нема нестачі в тих, що його бояться.</p>
<p>Багаті збідніли й голодують,* а тим, що Господа шукають, ніякого блага не забракне.</p>
<p><i>Священик:</i> Благословення Господнє на вас, з його благодаттю і чоловіколюб'ям, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p><i>І великий відпуст.</i></p>
<h3 align="center" ><b>Великий відпуст</b></h3>
<p><i>По тропарях відчиняються св. двері. Диякон виходить південними дверми, стає біля ікони Спасителя, дивлячись на людей і підносячи орар, виголошує:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу православну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, що на осля сісти і до Єрусалиму прийти зволив, і від дітей єврейських хвалу прийняв спасіння нашого ради, молитвами пречистої своєї Матері, святих славних і всехвальних апостолів, преподобних і богоносних отців наших, і святого (<i>ім'я, якого є храм</i>), і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>
<p><i>Коли священик виголошує відпуст, диякон підносить орар. Після цього священик повертається у святилище святими дверми, а диякон – південними і, зачинивши св. двері, роблять перед престолом малий поклін та скидають з себе ризи.</i></p>
<p><b>Після Вечірні</b></p>
<p><i>Кондак:</i></p>
<p><i>(г. 6):</i> На престолі на небі, на жереб’яті на землі* Тебе носять, Христе Боже;* ангелів хваління і дітей оспівування прийняв Ти;* вони кликали до Тебе: * Благословенний Ти, що йдеш Адама призвати.</p>