<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>
<p>Слава, і нині: </p>
<p><i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>
<p><i>Прокімен, глас 7:</i> Вознесіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________</p>
<p><i>Апостол: Ді. 13 зач.</i></p>
<p><b>Діяння Апостолів 5, 1-11.</b>
<p><i>1</i>. В тих днях один чоловік, на ім'я Ананія, з своєю жінкою Сафірою продав маєток <i>2</i>. і сховав дещо з ціни, про що знала і його жінка; решту ж приніс і поклав до ніг апостолів. <i>3</i>. Тоді Петро сказав:
<p>– Ананіє, чому то сатана наповнив твоє серце, щоб обманути Святого Духа і ховати частину ціни поля? <i>4</i>. Хіба те, що ти мав, не твоє було, і коли його продав, гроші не були у твоїй владі? Чому ти зважився у своєму серці на той учинок? Ти обманув не людей, а Бога.
<p><i>5</i>. Почувши ці слова, Ананія впав і вмер. Великий страх напав на усіх, що те чули.
<p><i>6</i>. Тоді молодші встали, обгорнули його в полотно, взяли набік і поховали. <i>7</i>. Через яких три години, не знаючи, що сталося, увійшла його жінка. <i>8</i>. Озвався Петро до неї:
<p>– Скажи мені, чи ви за стільки й стільки продали поле? Вона відповіла:
<p>– Так, за стільки.
<p><i>9</i>. Тоді Петро каже до неї:
<p>– Як же то так, що ви змовилися спокушати Господнього Духа? Ось ноги тих, що поховали твого чоловіка, на порозі; вони й тебе винесуть.
<p><i>10</i>. І вмить та впала йому в ноги і вмерла. Коли молодші увійшли, застали її мертву і винесли її, і поховали біля її чоловіка. 11. Великий страх напав на всю Церкву і всіх, що це чули.
<p>__________</p>
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________</p>
<p><i>Євангеліє: Йо. 17 зач.</i></p>
<p><b>Євангеліє від Йоана 5, 30 – 6, 2.</b>
<p><i>30</i>. Сказав Господь юдеям, які до нього прийшли: я суджу так, як чую, і суд мій справедливий, бо я шукаю не моєї волі, але волі того, хто послав мене.
<p><i>31</i>. Коли б я свідчив сам за себе, свідоцтво моє було б недостовірне. <i>32</i>. Але за мене свідчить інший, і я знаю, що свідоцтво, яким він за мене свідчить, вірне. <i>33</i>. Послали ви були до Івана, і він свідчив правді. <i>34</i>. Та я не потребую від людей свідоцтва, але кажу вам це, щоб ви спаслися. <i>35</i>. Той був світич, що горить і світить, і ви бажали деякий час тішитись його світлом. <i>36</i>. Та в мене свідоцтво більше, ніж Івана: діла, що Отець дав мені, щоб я зробив, – ці самі діла, що я роблю, свідчать про мене, що Отець мене послав. <i>37</i>. І Отець, який послав мене, свідчить за мене, та ви ні голосу його не чули, ні виду його не бачили ніколи. <i>38</i>. І не маєте слова його, яке б у вас пробувало; ви бо не віруєте в того, кого він послав.
<p><i>39</i>. Розслідіть Писання, в яких, як гадаєте, маєте життя вічне. І вони свідчать за мене. <i>40</i>. Але ви не бажаєте прийти до мене, щоб жити життям вічним.
<p><i>41</i>. Я не приймаю слави від людей. Та я пізнав вас, що не маєте в собі любови до Бога. <i>43</i>. Я прийшов в ім'я Отця мого, і ви мене не приймаєте; якби хто інший прийшов у власному імені, ви б його прийняли. <i>44</i>. Як ви можете вірувати, коли ви славу один від одного приймаєте, а слави, яка від єдиного Бога, не шукаєте? <i>45</i>. Не гадайте, що я віщуватиму вас перед Отцем; ось той, що вас винуватить: Мойсей, на якого ви надієтесь. <i>46</i>. Бо якби ви вірили Мойсеєві: може б і мені вірили: про мене бо писав він. <i>47</i>. Коли ж не вірите його писанням, як моїм словам повірите?
<p><i>1</i>. По тому Ісус пішов на той бік Галилейського, тобто Тиверіядського моря. <i>2</i>. Ішла за ним сила народу; бачили бо чуда, які він вчинив над недужими. 
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 5, 1–11. «І страх великий огорнув усіх тих, що чули те»</b>
<p>Бачимо, що чоловік Ананія із дружиною Сафірою вирішили обдурити апостолів. Хоча майно й було їхнє, і ніхто їх не змушував його продавати та жертвувати на Церкву. Однак факт, що входячи у християнську спільноту, вони допустилися брехні, не були до кінця відверті, свідчить про те, що вони не до кінця довіряли Богові, а все ж не переставали покладались на себе і своє багатство. 
<p>Цей приклад показує кожному з нас, що дуже легко перевірити себе, на кого ми уповаємо: на Бога, чи на себе, на друзів, на посаду, на гроші, на маєтки... Однак варто завжди довіряти Богові, бо всі люди – не всемогутні, а все багатство – тлінне. <b>І коли ми більше починаємо довіряти Йому, то все більше починаємо розуміти, що саме Бог є Господом і володарем Вселеної та усього нашого життя!</b>
<p>&nbsp;
<p><b>Йо. 5, 30 – 6, 2. «Шукаю я не своєї волі, лише волі Того, хто послав мене».</b>
<p>Христос у різних випадках вказував на те, що Він не прийшов чинити власну волю, а волю Отця. Ісус показує нам Отця, являє Отця, є іконою Отця.
<p>Так кожен із нас, хто хоче називатися християнином, покликаний пізнавати волю Божу і чинити її, як це робив Христос. Господь покликав нас до цього земного життя зі своєї любові до кожного нас. І в Господі, який є нашим Творцем, тим, хто подав нам життя, можемо відкривати й пізнавати, що є справжнім добром, правдивим щастям у житті. 
<p>Але це не є виявом якогось примусу, що, мовляв, маємо так чинити, бо так хоче Бог. Бог є любов, і те, «що Він хоче», – найкраще, що може бути для нас. Із досвіду свого життя знаємо, що бували плани і справи, на які ми витратили багато здоров’я, часу та зусиль намарно. Тільки Бог знає, що є правдивим добром для нас. <b>Пробуймо все більше шукати й пізнавати Господа, молитися до Бога, щоб дав нам жити Його волею, бо це найкраще добро для нас! 
</b>
<p>&nbsp;<p><b>Владика Венедикт (Алексійчук)</b>