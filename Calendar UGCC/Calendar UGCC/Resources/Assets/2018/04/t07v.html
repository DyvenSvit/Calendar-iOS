<h2>ВЕЧІРНЯ З ВИСТАВЛЕННЯМ ПЛАЩАНИЦІ</h2>
<p><i>Священик, одягши епітрахиль, виходить північними дверми і, ставши перед зачиненими св. дверми, робить малу метанію і виголошує:</i></p>
<p><i>Священик:</i> Благословенний Бог наш завжди, нині і повсякчас, і на віки вічні.</p>
<p><i>Вірні:</i> Амінь. Слава тобі, Боже наш, слава тобі.</p>
<p>Царю небесний, утішителю, Душе істини,* що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>
<p>Святий Боже, святий Кріпкий, святий Безсмертний, помилуй нас <i>(3 р.)</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй<i> (3 р.)</i></p>
<p>Слава Отцю, і Сину, і Святому Духові.</p>
<p>Інині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь. Господи, помилуй <i>(12 р.)</i></p>
<p>Слава Отцю, і Сину, і Святому Духові:*</p>
<p>І нині і повсякчас, і на віки вічні. Амінь.</p>
<p>Прийдіте, поклонімся* Цареві нашому Богу.</p>
<p>Прийдіте, поклонімся* Христові, Цареві нашому Богу.</p>
<p>Прийдіте, поклонімся і припадім* до самого Господа Ісуса Христа, Царя і Бога нашого.</p>
<h3>Псалом 103</h3>
<p>Благослови, душе моя, Господа!* Господи, Боже мій, ти вельми великий!</p>
<p>Ти одягнувся величчю і красою,* ти світлом, наче ризою, покрився.</p>
<p>Ти розіп'яв, неначе намет, небо,* ти збудував твої горниці у водах.</p>
<p>Із хмар собі робиш колісницю,* ходиш на крилах вітру.</p>
<p>Вітри своїми посланцями учиняєш,* полум'я вогненне − слугами своїми.</p>
<p>Ти заснував землю на її підвалинах,* не захитається по віки вічні.</p>
<p>Безоднею, немов одежею, покрив її,* понад горами стали води.</p>
<p>Перед погрозою твоєю вони тікали,* перед голосом грому твого тремтіли.</p>
<p>Підвелися гори, зійшли долини до місця,* що ти їм призначив.</p>
<p>Поставив їм границю, якої не перейдуть,* щоб знову покрити землю.</p>
<p>Джерела посилаєш у ріки,* які течуть проміж горами.</p>
<p>Усю звірину, що в полі, вони напувають,* дикі осли там гасять свою спрагу.</p>
<p>Над ними кублиться небесне птаство,* з-поміж гілляк дає свій голос.</p>
<p>Ти напуваєш гори з твоїх горниць,* земля насичується плодом діл твоїх.</p>
<p>Вирощуєш траву для скоту, зела – на вжиток людям,* щоб хліб із землі добували:</p>
<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>
<p>Насичуються дерева Господні,* кедри ливанські, що посадив їх.</p>
<p>На них гніздяться птиці;* бусли – на кипарисах їхнє житло.</p>
<p>Високі гори для оленів,* скелі − для зайців притулок.</p>
<p>Ти створив місяць, щоб значити пори;* сонце знає свій захід.</p>
<p>Наводиш темряву, і ніч надходить,* що в ній ворушаться усі звірі дібровні.</p>
<p>Левенята рикають за здобиччю своєю,* поживи від Бога для себе просять.</p>
<p>Ховаються, як тільки зійде сонце,* лягають у своїх норах.</p>
<p>Виходить чоловік до свого діла,* і до своєї праці аж до вечора.</p>
<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>
<p>Ось море велике, прешироке,* у ньому плазунів без ліку, звірів малих і великих.</p>
<p>Там кораблі проходять,* є і левіятан, якого ти створив, щоб ним бавитися.</p>
<p>Усі вони від тебе дожидають,* щоб дав їм у свій час поживу.</p>
<p>Коли даєш їм, вони її збирають,* як розтулюєш твою руку, вони насичуються благом.</p>
<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>
<p>Зішлеш свій дух, – вони оживають,* і ти відновлюєш лице землі.</p>
<p>Нехай слава Господня буде повіки,* нехай Господь радіє творами своїми.</p>
<p>Спогляне він на землю, і вона стрясається,* торкнеться гір, вони димують.</p>
<p>Я буду Господеві співати поки життя мого,* псалми співатиму, поки буду жити.</p>
<p>Нехай буде приємна йому моя пісня;* у Господі я веселитимусь.</p>
<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>
<p>Слава Отцю, і Сину, і Святому Духові:</p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.)</i></p>
<h3>Вечірні молитви</h3>
<p><i>Під час 103-го псалма священик мовить перед св. дверми вечірні молитви. </i></p>
<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>
<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>
<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>
<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалма священик вертається і стає перед престолом, а диякон виходить перед св. двері і виголошує єктенію. Якщо нема диякона, священик сам виголошує єктенію перед св. дверми. Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми.</i></p>
<h3>Ектенія</h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії священик вертається до святилища і стає перед престолом, а диякон – праворуч нього.</i></p>
<h3>Псалом 140</h3>
<p><i>Хор співає два перші стихи 140-го псалма, голос 1.</i></p>
<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>
<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>
<p>Постав, Господи, моїм устам сторожу;* до дверей губ моїх − варту!</p>
<p>Не дай схилитися серцеві моєму* до чогось злого.</p>
<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>
<p>Нехай праведник по-доброму б'є мене й виправляє,* а олія грішного нехай не намастить голови моєї.</p>
<p>Я все-таки молитимусь,* незважаючи на їхні злі вчинки.</p>
<p>Якщо суддів їхніх скинуть в ущелини скелі,* то почують, що слова мої любі.</p>
<p>Немовби хтось розбив і розрив землю,* розкидано їхні кості перед адом.</p>
<p>Бо до тебе, Господи, мій Боже, мої очі;* до тебе прибігаю, не губи душі моєї.</p>
<p>Збережи мене від петлі, що її наставили на мене,* і від сильця тих, що творять беззаконня.</p>
<p>Нехай грішники впадуть у власні сіті всі разом,* а я пройду безпечно.</p>
<p><b>Псалом 141</b></p>
<p>Я голосом моїм до Господа взиваю,* я голосом моїм до Господа молюся.</p>
<p>Скаргу мою перед ним виливаю,* мою скруту йому я виявляю.</p>
<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>
<p>Поглянь праворуч і подивися:* нема нікого, хто дбав би за мене.</p>
<p>Нема куди мені втікати,* нема нікого, хто піклувався би мною.</p>
<p>До тебе, Господи, взиваю й кажу:* Ти моє прибіжище, в землі живих ти − моя доля!</p>
<p>Зверни увагу на моє благання,* бо я вельми нещасний.</p>
<p>Спаси мене від гонителів моїх,* бо вони сильніші від мене.</p>
<h3>Стихири</h3>
<p><i>Стих: </i>Виведи з в'язниці мою душу,* щоб дякувати імені твоєму.</p>
<p><i>(г. 1): </i>Усе створіння змінилося від страху,* коли побачило, що ти, Христе, висиш на хресті.* Сонце потьмарилось і основи землі сколихнулися:* Усе співстраждало з творцем світу.* Господи, що з волі своєї* терпів за нас страждання, – слава тобі!</p>
<p><i>Стих: </i>Мене обступлять праведники,* бо ти добро мені вчиниш.</p>
<p><i>(г. 2): </i>Беззаконні і нечестиві люди!* Чому ж ви укладаєте задуми безумні?* Навіщо Життя всіх на смерть ви засудили?* Ой, диво велике! Творець світу віддається в руки беззконників* і Чоловіколюбець – підноситься на хрест,* щоб визволити з аду в’язнів, які взивають:* довготерпеливий Господи, – слава тобі!</p>
<p><b>Псалом 129</b></p>
<p><i>Стих: </i>З глибин взиваю до тебе, Господи,* Господи, почуй мій голос.</p>
<p>Як побачила тебе, Слове,* сьогодні на хресті пренепорочна Діва,* по-материнському від жалю зайшлася* і серцем дуже побивалась* та, гірко зітхаючи, з глибини душі у сльозах голосила:* Ой, горе мені, Божественне Дитя моє!* Горе мені, Світло світу!* Навіщо заховався ти від очей моїх, Агнче Божий?* Навіть ангельські хори вжахнулись, взиваючи:* Незбагненний Господи, – слава тобі!</p>
<p><i>Стих: </i>Нехай будуть твої вуха уважні,* до голосу благання мого.</p>
<p>Як Діва, що непорочно тебе породила,* побачила тебе, Христе, повішеного на дереві* – Творця світу і Бога,* то гірко заплакала:* Сину мій, де поділася краса обличчя твого?* Не можу дивитись, бо не поправді розпинають тебе.* Але незабаром встань, щоб і я побачила твоє з мертвих* на третій день воскресіння.</p>
<p><i>Стих: </i>Коли ти, Господи, зважатимеш на беззаконня,* то хто встоїться, Господи. Та в тебе є прощення</p>
<p><i>(г. 6): </i>Сьогодні Владика створінь стоїть перед Пилатом* і його, Творця, засуджують на хрест.* Він, як Агнець, добровільно приходить,* щоб його прибили цвяхами і бік йому пробили.* Губкою наповнюють того, хто манну як дощ зсилав.* По лиці дозволяє себе бити Спаситель світу,* і Творця всіх висміюють його ж раби.* За розпинателів він умоляє свого Отця, кажучи:* Отче, відпусти їм цей гріх, бо не знають, беззаконні, яке зло чинять.* О, яка велика любов Господа до людей!</p>
<p><i>Стих: </i>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>
<p>Як могло беззаконне зборище засудити на смерть* Царя всього створіння і не соромилося,* коли він нагадав їм усі добродійства, питаючи:* Народе мій, що я тобі заподіяв?* Невже ж не сповнив я Юдею чудами?* Хіба не воскресив я мерців одним своїм словом?* Чи не лікував усяку недугу й неміч?* Що ж ви мені за це віддаєте? Чому забули мене?* За оздоровлення завдаєте мені рани,* за життя, немов злочинця, – вбиваєте та вішаєте на хресті свого Добродія,* наче беззаконника – Законодавця,* і як підсудного – Царя всього.* О, Господи довготерпеливий, – слава тобі!</p>
<p><i>Стих: </i>Від ранньої сторожі до ночі, від ранньої сторожі нехай уповає Ізраїль на Господа.</p>
<p><i>(г. 6, подібний: Поклавши всю надію):</i> Задум споконвічний відкриваючи,* Гавриїл став перед тобою, Діво,* і вітаючи тебе, сповістив:* Радуйся, земле незасіяна!* Радуйся, неопалима купино!* Радуйся, глибино недоглядна!* Радуйся, мосте, що на небо переводиш!* Радуйся драбино висока, яку бачив Яків!* Радуйся, божественний посуде манни!* Радуйся, звільнення з прокляття!* Радуйся, Адамове визволення,* бо Господь з тобою!</p>
<p><i>Стих: </i>Бо в Господа милість і відкуплений велике в нього;* він визволить Ізраїля відусього беззаконня його.</p>
<p>Ти з'явився мені як людина* – каже непорочна Діва до Архистратига.* І як же ти звіщаєш слова надлюдські?* Ти бо сказав, що Бог зі мною і поселиться в моїм лоні.* Скажи мені: Як стану я аж таким просторим приміщенням* і осідком святости понад херувимів?* Не перехитри мене оманою,* бо я не пізнала любощів, ані не знаю подружжя.* Як же ж тоді я народжу дитятко?</p>
<p><i>Стих: </i>Хваліть Господа, всі народи,* хваліть його, всі люди.</p>
<p>Коли Бог хоче, то зміняється і лад природи* – каже Безтілесний* – і стається щось надлюдське.* Тож віруй моєму слову істини, всесвята Пренепорочна!* А вона відповіла: Нехай станеться мені за твоїм словом,* і породжу Безтілесного,* що прийме від мене тіло,* щоб цим з'єднанням він, як єдиний Сильний,* привів людину до первісного достоїнства.</p>
<p><i>Стих: </i>Велике бо до нас його милосердя,* і вірність Господа повіки.</p>
<p><i>(г. 6, самогласний):</i> Шостого місяця посланий був архистратиг Гавриїл до тебе, Діво Чиста,* щоб сповістити тобі слово спасіння.* Воднораз же й привітати тебе:* Радуйся, благодатна, Господь з тобою!* Ти породиш споконвічного Отцевого Сина.* Він спасе людей своїх від їхніх гріхів.</p>
<p><b>Слава:</b> Страшна і преславна таємниця сьогодні діється на очах наших!* Схоплено Неосяжного.* Того, хто визволяє Адама від прокляття, зв’язано.* Того, хто знає всі таємниці душі – несправедливо допитують.* Того, хто безодню зачинив – у в’язницю вкидають.* Перед Пилатом стоїть той,* перед ким з острахом стоять небесні сили.* Створителя вдаряє рука, яку він створив;* на хрест засуджено Суддю живих і мертвих;* у гріб кладуть того, хто ад зруйнував.* Незлобивий Господи, що все витерпів з милосердя свого* і всіх спасаєш від засудження, – слава тобі!</p>
<p><b>І нині: </b><i>(г. 6):</i> Посланий був з неба архангел Гавриїл* благовістити Діві про зачаття.* Коли він прибув до Назарету, міркував собі, подивляючи чудо:* Як же це народиться з Діви Бог неосяжний?* Той, хто має за престол небо, і за підніжок землю,* як він вміститься в лоні Діви?* Той, на кого шестикрилі і многоокі не можуть споглядати,* на одне слово зволив прийняти з неї тіло!* Це ж справжній Бог Слово!* Чому ж я стою і не кажу Діві:* Радуйся, благодатна, Господь з тобою!* Радуйся, чиста Діво; радуйся, Дівице непорочна!* Радуйся, Мати Життя, благословенний плід твого лона!</p>
<h3><i>Вхід</i></h3>
<p><i>На </i>Слава <i>відчиняються святі двері, диякон з Євангелією, позаду священик з опущеними долі руками, випереджувані свічконосцями, обходять святу трапезу і стають перед святими дверима.</i></p>
<p><i>Диякон, схиливши голову, вказує орарем на схід, і мовить: </i>Господеві помолімся<i>,</i></p>
<p><i>а священик молиться молитву входу:</i></p>
<p>Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>
<p><i>Диякон вказує орарем на схід і мовить: </i>Благослови, владико, святий вхід.</p>
<p><i>Священик правицею благословляє мовлячи: </i>Благословен вхід святих твоїх, нині і повсякчас, і на віки вічні<i>. </i></p>
<p><i>Диякон стає у святих дверях, підносить євангелію (однак не творить нею знак хреста) та виголошує: </i>Премудрість, прості.</p>
<p><b>Світло тихе</b></p>
<p>Світло тихе святої слави безсмертного Отця небесного, святого, блаженного, Ісусе Христе, прийшовши на захід сонця, побачивши світло вечірнє, оспівуємо Отця, і Сина, і Святого Духа – Бога. Достойно є повсякчас у всі часи прославляти тебе голосами побожними, Сину Божий, що життя даєш всьому світу, тому увесь світ славить тебе.</p>
<p><i>Диякон входить у святилище, ставить Євангелію на святу трапезу та, прийнявши благословення кадила від священика, творить звичайне кадження. Опісля диякон та священик у святих дверях повернені до людей, виголошують:</i></p>
<p><i>Диякон:</i>Будьмо уважні.</p>
<p><i>Священик:</i><b></b>Мир всім.</p>
<p><i>Диякон: </i>Премудрість. Будьмо уважні.</p>
<p><b>Прокімен, Голос 4:</b></p>
<p>Поділили ризи мої між собою* і за одежу мою кидали жереб.</p>
<p><i>Стих: </i>Боже, Боже мій, зглянься наді мною! Чому ти мене покинув?</p>
<p><i>Диякон:</i><b></b>Премудрість.</p>
<p><i>Чтець: </i>3 книги Виходу читання</p>
<p><i>Диякон:</i><b></b>Будьмо уважні.</p>
<p><i>Чтець:</i><b></b>Господь розмовляв з Мойсеєм віч-на-віч, так, як говорить людина з людиною. А потім Мойсей повертався до табору. Слуга ж його, Ісус Навин, ще хлопчина, не полишав намету. Мойсей сказав Господеві: «Глянь, ти кажеш мені: Виведи народ цей, та ти не сповістив мене, кого пошлеш зо мною. А ще й сказав був мені: Знаю тебе на ім’я, і ласку ти знайшов в очах моїх. Тож коли я справді знайшов ласку в твоїх очах, дай мені взнати твої путі, щоб я пізнав тебе та й знайшов ласку в твоїх очах, та зглянься й на те, що це твої люди». Господь сказав: «Я сам піду з тобою і дам тобі спокій». І Мойсей відповів йому: «Коли не йтимеш ти сам особисто, то й не виводь нас звідси. Та й почім же буде пізнати, що я знайшов ласку в твоїх очах, я і народ твій, як не потім, що ти йтимеш з нами? Тим відрізнимось ми, я і твій народ, від усіх народів, що на лиці землі». Господь сказав Мойсеєві: «І те, що ти зараз бажаєш, зроблю; бо ти знайшов ласку в очах у мене, і я знаю тебе на ім’я». І говорив Мойсей: «Покажи мені, благаю, твою славу!» І Господь відповів: «Я появлю перед тобою всю мою доброту і виголошу перед тобою ім’я Господа; і милуватиму, кого милуватиму, і милосердуватимусь, над ким буду милосердуватись». І додав: «Лиця ж мого не можна тобі бачити, бо людина не може бачити мене і жити». Далі Господь сказав: «Ось місце коло мене, стань на цій скелі; і як проходитиме моя слава, я поставлю тебе в щілині скелі й моєю долонею покрию тебе, поки не перейду. <i>(Вих. 33, 11-22)</i></p>
<p><i>По закінченні читання, хор відразу співає наступний прокімен:</i></p>
<p><b>Прокімен, Голос 4:</b></p>
<p>Розсуди, Господи, тих, що мене зневажають;* подолай тих, що боєм ідуть на мене.</p>
<p><i>Стих: </i>Візьми зброю і щит, і встань мені на поміч!</p>
<p><i>Диякон:</i><b></b>Премудрість. </p>
<p><i>Чтець:</i> 3книги Йова читання.</p>
<p><i>Диякон:</i><b></b>Будьмо уважні.</p>
<p><i>Чтець:</i><b></b>Тоді благословив Господь нове становище Йова більш, ніж старе, і було в нього чотирнадцять тисяч овець, шість тисяч верблюдів, тисячу пар волів і тисячу ослиць. І народилось у нього семеро синів і три дочки. Одну назвав він Голубка, другу Пахуча квітка, а третю Рожок на помаду. Не було у всій країні таких вродливих жінок, як Йовові дочки. І дав їм батько спадщину між їхніми братами. Жив Йов після цього ще сто сорок років і бачив своїх дітей і дітей своїх дітей аж до четвертого покоління. І вмер Йов старим, нажившися на світі. <i>(Йов. 42, 12-16)</i></p>
<p><i>Диякон:</i><b></b>Премудрість.</p>
<p><i>Чтець: </i>3книги пророка Ісаї читання.</p>
<p><i>Диякон:</i><b></b>Будьмо уважні.</p>
<p><i>Чтець:</i><b></b>Так говорить Господь: ось пощастить Слузі моєму; він вознесеться, піде в гору, стане вельми великим. І як жахалися численні, глядівши на нього – вигляд його не мав нічого людського в собі, – так здивує він багато народів, царі затулять рота свого; бо таке побачать, що їм не оповідалось, довідаються про таке, чого не чули. Хто б повірив тому, що ми чули? Кому рамено Господнє об’явилось? Він, мов той пагін, виріс перед нами, мов корінь із землі сухої. Не було в ньому ні виду, ні краси, – ми бачили його, – ні вигляду принадного не було в ньому. Зневажений, останній між людьми, чоловік болів, що зазнав недуги: немов людина, що перед нею обличчя закривають, зневажений, і ми його нізащо мали. Та він наші недуги взяв на себе, він ніс на собі наші болі. Ми ж, ми гадали, що його покарано, що Бог його побив, принизив. Він же був поранений за гріхи наші, роздавлений за беззаконня наші. Кара, що нас спасає, була на ньому, і його ранами ми вилікувані, усі, як вівці, ми блукали; кожен, ходив своєю дорогою; провини нас усіх Господь поклав на нього. Його мордовано, та він упокорявся і не розтуляв своїх уст; немов ягня, що на заріз ведуть його, немов німа вівця перед обстригачами, не відкривав він уст. Насильно, скорим судом його вхопили. Хто з його сучасників думав, що його вирвано з землі живих, і що за гріхи народу свого його побито аж до смерті? Гріб йому призначили разом з безбожниками і між злочинцями його могила, хоч він і не вчинив насильства, і не було обману на устах у нього. Та Господь схотів придавити його стражданням. Якщо він принесе своє життя в покуту, то побачить потомство, житиме довго, і рука його вчинить успішно волю Господню. Після трудів душі своєї він побачить світло і насититься своїм знанням. Слуга мій виправдає багатьох, їхні беззаконня понесе на собі. Тому я дам йому, як пай, премногих; він з сильними буде ділити здобич, бо видав на смерть свою душу і був зачислений до лиходіїв, коли взяв на себе гріхи багатьох і за грішників заступався. <i>(Іс. 52, 13-15; 53, 1-12)</i></p>
<p><i>Диякон:</i> Премудрість.</p>
<p><i>Чтець:</i> З книги Приповідок читання</p>
<p><i>Диякон:</i> Будьмо уважні.</p>
<p><i>Чтець:</i> Господь створив мене почином путі своєї, першою з його чинів споконвічних. Я настановлена була від віку, від початку, раніше, ніж; земля постала; коли не було ще безодень, я народилась, коли не було ще джерел багатоводних. Перед тим, як були засновані гори, раніше від пагорбів я народилась; тоді, як він не створив був ще ні землі, ні степу, ні первнів пилу світового. Як він укріпляв небо, я там була; як він рисував круг поверх безодні, як він згущав угорі хмари, як установляв бездонні джерела, як призначав край морю, щоб води з його берегів не виступали, як закладав підвалини землі, - я була при ньому, при роботі, я була його втіхою щоденно, усміхалась перед ним повсякчасно<i> (Прип. 8, 22-30)</i></p>
<p><i>Диякон:</i> Премудрість.</p>
<p><i>Чтець:</i> З книги пророка Єзикіїла читання</p>
<p><i>Диякон:</i> Будьмо уважні.</p>
<p><i>Чтець:</i> Так говорить Господь: На восьмий день, і далі, священики будуть приносити на жертовнику ваші всепалення й ваші мирні жертви, і я буду до вас прихильним – слово Владики Господа. Тоді привів мене назад до зовнішньої брами святині, що звернена на схід; вона була зачинена. Господь сказав до мене: Брама ця буде зачинена, не буде відчинятися, ніхто не ввійде нею, бо Господь, Бог Ізраїля, увійшов нею; вона буде зачинена. Лише князь – як князь – у ній сяде, щоб їсти хліб перед Господом; він увійде сіньми тієї брами і нею ж вийде. Потім привів мене північною брамою навпроти храму. Глянув я – аж ось слава Господня сповнила Господній храм <i>(Єз. 43, 27-44, 4).</i></p>
<p><i>Диякон:</i> Премудрість.</p>
<p><i>Чтець:</i> З книги Приповідок читання</p>
<p><i>Диякон:</i> Будьмо уважні.</p>
<p><i>Чтець:</i> Мудрість собі будинок збудувала і витесала сім стовпів до нього. Забила свої жертви, вина свого налила і стіл свій теж приготувала. Послала своїх служниць; щоб оповістити, по щонайвищих закутках у місті: «Хто простодушний, нехай сюди наверне»; безумному ж вона сказала: «Ходіть, мій хліб їжте, і вино, що я приготувала, пийте; киньте безумство − і житимете, ходіть дорогою розуму!» Хто хоче кепкуна наставляти, напитає собі неславу, а сором – хто докоряє грішникові. Не докоряй кепкунові, а то він тебе зненавидить; докоряй мудрому, – він тебе полюбить. Дай мудрому пораду, він стане ще мудрішим; навчи праведника, і він знання побільшить. Початок мудрости – острах Господній; спізнання Всесвятого – розум. Бо мною продовжиться вік твій, роки життя твого причиняться.<i> (Прип. 9, 1-11)</i></p>
<p><i>Диякон:</i> Премудрість.</p>
<p><i>Чтець:</i> З книги Виходу читання</p>
<p><i>Диякон:</i> Будьмо уважні.</p>
<p><i>Чтець:</i>І з'явився йому ангел Господній у вогняному полумені посеред куща. Глянув він, аж ось вогнем палає кущ, а не згоряє. І каже Мойсей сам до себе: Підійду лишень ближче та подивлюсь на це велике диво, чому то не згоряє кущ? Побачив Господь, що він наближався подивитись, та й кликнув до нього з-посеред куща: Мойсею, Мойсею! І відповів той: Я тут! І сказав: Не наближайся сюди! Скинь взуття з твоїх ніг: місце бо, що на ньому стоїш - земля свята. А далі: Я - Бог батька твого, Бог Авраама, Бог Ісаака, Бог Якова. І закрив Мойсей лице своє, боявся бо дивитися на Бога. І промовив Господь: Бачу я, бачу бідування народу мого, що в Єгипті, і чую голосіння, що його спричинюють доглядачі. О, я знаю біль його! Тому я й зійшов рятувати його з рук єгиптян і вивести його з тієї землі в землю простору і гарну, що тече молоком та медом, на житла ханаанян, хеттитів, аморіїв, перізіїв, хіввіїв та евусіїв. <i>(Вих. 3, 2-8)</i></p>
<p><i>Диякон:</i> Премудрість.</p>
<p><i>Чтець:</i> З книги Виходу читання</p>
<p><i>Диякон:</i> Будьмо уважні.</p>
<p>І промовив Господь до Мойсея, кажучи: Посвяти мені всіх первенців; усе, що між синами Ізраїля вперше розкриває матірню утробу, в людини і в скотини, воно моє. І промовив Мойсей до людей: Пам'ятайте на той день, коли ви вийшли з Єгипту, з дому неволі; бо могутньою рукою вивів вас Господь звідти; тож не їжте нічого квашеного. А як приведе тебе Господь у землю Ханаанську, як то клявся тобі й батькам твоїм, та й дасть її тобі, відділиш усе, що вперше виходить із матірнього лона, Господеві; з усіх первістків твого скоту самці будуть Господеві. І як спитає тебе син твій узавтра: Що воно таке? - скажеш йому: Могутньою рукою вивів нас Господь з Єгипту, з дому неволі. А тому, що фараон уперся не відпустити нас, Господь побив усіх первенців у землі Єгипетській, від первенця людини до первістка скотини; тим і приношу в жертву Господеві всіх первістків самчиків, а всіх первенців із моїх синів викуповую. Нехай це буде знаком на руці твоїй, і печаттю між очима твоїми; могутньою бо рукою вивів нас Господь з Єгипту.<i> (Вих. 13, 1-3, 11-12, 14-16)</i></p>
<p><i>По закінченні читання, хор відразу співає наступний прокімен:</i></p>
<p><b>Прокімен, Голос 6:</b></p>
<p>Поклали мене* в глибоку яму,* у темряву* та в тінь смерти.</p>
<p><i>Стих: </i>Господи, Боже мого спасіння, я вдень кличу і вночі перед тобою скаржусь.</p>
<p><i>Диякон<b>:</b> </i>Премудрість.</p>
<p><i>Чтець: </i>До Корінтян першого послання святого апостола Павла читання.</p>
<p><i>Диякон: </i>Будьмо уважні.</p>
<p><i>Чтець:</i><b></b>Браття! Слово про хрест – глупота тим, що погибають, а для нас, що спасаємося, сила Божа. Писано бо: «Знищу мудрість мудрих і розум розумних знівечу! Де мудрий? Де учений? Де дослідувач віку цього? Хіба Бог не зробив дурною мудрість цього світу? А що світ своєю мудрістю не спізнав Бога в Божій мудрості, то Богові вгодно було спасти віруючих глупотою проповіді. Коли юдеї вимагають знаків, а греки мудрости шукають – ми проповідуємо Христа розп’ятого: – ганьбу для юдеїв і глупоту для поган, а для тих, що покликані, – чи юдеїв, чи греків – Христа, Божу мудрість і Божу могутність. Бо, нібито, немудре Боже – мудріше від людської мудрості, і немічне Боже міцніше від людської сили. Погляньте, брати, на знання ваше: не багато мудрих тілом, не багато сильних, не багато благородних; але Бог вибрав немудре світу, щоб засоромити сильних, – і незначне світу та погорджене Бог вибрав, і те, чого не було, щоб знівечити те, що було, щоб жодне тіло не величалося перед Богом. Тож через нього ви у Христі Ісусі, який став нам мудрістю від Бога й оправданням й освяченням, і викупленням, щоб було, як написано: «Хто хвалиться, нехай у Господі хвалиться».Та я, коли прийшов до вас, брати, – не прийшов звіщати вам свідоцтво Боже високомовними словами чи мудрістю. Ні! Я вирішив не знати нічого іншого між вами, як тільки Ісуса Христа і то розп’ятого. <i>(I Кор. 1, 18-31; 2, 1-2)</i></p>
<p><b>Алилуя,</b> <b>голос 1 </b><i>(Пс. 68)</i></p>
<p><i>Стих: </i>Спаси мене, Боже, бо води дійшли до душі моєї. </p>
<p><i>Стих: </i>Нехай в очах їм потемніє, щоб не бачили.</p>
<h3><i>Євангеліє</i></h3>
<p><i>Диякон, обкадивши престіл і людей, виголошує:</i> Премудрість, прості вислухаймо святого Євангелія.</p>
<p><i>Священик: </i>Мир всім.</p>
<p><i>Вірні: </i>І духові твоєму.</p>
<p><i>Диякон:</i><b></b>Від Матея святого Євангелія читання.</p>
<p><i>Вірні: </i>Слава страстям твоїм, Господи.<i>(великий поклін)</i></p>
<p><i>Священик:</i><b></b>Будьмо уважні.</p>
<p><i>Диякон читає Євангеліє:</i></p>
<p>Як же настав ранок, усі первосвященики і старші народу скликали раду на Ісуса, щоб його вбити. І зв’язавши його, повели та й передали правителеві Пилатові. Тоді Юда, який його зрадив, побачивши, що його засудили, розкаявся і повернув тридцять срібняків назад первосвященикам і старшим. «Згрішив я», – сказав, – «видавши кров невинну». Ті ж відповіли: «Що нам до того? Ти побачиш!» Тоді він кинув гроші у святиню, пішов геть та й повісився. Первосвященики ж взяли ті гроші й кажуть: «Їх не годиться класти до скарбоні, бо це ціна крови.» Порадившись, вони купили за них гончарське поле, щоб ховати там чужинців. Тому це поле й досі зветься Полем Крови. Тоді здійснилося слово пророка Єремії, що каже: «І взяли вони тридцять срібняків, ціну того, що був оцінений синами Ізраїля, і дали їх за гончарське поле, як Господь мені звелів був.» </p>
<p>Поставлено Ісуса перед правителем, а правитель спитав його: «Ти цар юдейський?» Ісус відповів: «Ти кажеш». Та коли первосвященики й старші його обвинувачували, він не відповідав нічого. Тоді Пилат каже до нього: «Хіба не чуєш усього, скільки то свідкують на тебе?» А він не відповів йому ані на одне слово, так що правитель вельми дивувався.</p>
<p>На свято звик був правитель відпускати народові одного в’язня, якого вони хотіли. Був же тоді визначний в’язень, що звавсь Варавва. А коли вони зібралися, Пилат каже до них: «Кого бажаєте, щоб я вам відпустив: Варавву чи Ісуса, що зветься Христос?» Знав бо він добре, що вони з зависти видали його. І коли він сидів на судилищі, його жінка прислала йому сказати: «Нічого не роби праведникові тому, бо я цієї ночі вві сні багато витерпіла заради нього.»</p>
<p>Та первосвященики й старші намовили народ, – просити за Варавву, а Ісуса – видати на смерть. Заговорив правитель і сказав їм: «Кого з двох бажаєте, щоб я відпустив вам?» Ті відповіли: «Варавву». Каже до них Пилат: «А що маю робити з Ісусом, що зветься Христос?» Усі відповіли: «Нехай буде розіп’ятий!» Спитав він: «Що злого вчинив він?» Вони ж ще більше заходилися кричати: «Нехай буде розіп’ятий!» Пилат, бачивши, що нічого не вдіє, а заколот дедалі більшає, взяв води й умив перед народом руки та й каже: «Я невинний крови праведника цього; ви побачите». Увесь же народ відповів, кажучи: «Кров його на нас і на наших дітях!» Тоді він відпустив їм Варавву, а Ісуса, бичувавши, видав на розп’яття.</p>
<p>Тоді вояки правителя, взявши Ісуса у Преторію, зібрали на нього всю чоту і, роздягнувши його, накинули на нього червоний плащ і, сплівши вінець з тернини, поклали йому на голову, а тростину дали в праву руку. Потім, припавши перед ним на коліна, глузували з нього, кажучи: «Радуйся, царю юдейський!» І плювали на нього, брали тростину й били його по голові. А коли насміялися з нього, скинули з нього плащ, надягнули на нього його одіж і повели на розп’яття.</p>
<p>Виходячи ж, вони зустріли одного чоловіка з Киринеї, на ім’я Симон, і примусили його нести хрест його. Прибувши на місце, що зветься Голгота, тобто сказати «Череп-місце», дали йому випити вина, змішаного з жовчю, але він, покуштувавши, не хотів пити. Ті ж, що розп’яли його, поділили його одежу, кинувши жереб. А потім сіли, щоб його стерегти там. Над головою в нього прибито напис за що його засуджено: «Це Ісус – Цар Юдейський.» Тоді розіп’яли з ним двох розбійників: одного праворуч, а другого ліворуч. </p>
<p>Один із повішених злочинців зневажав його, кажучи: «Хіба ти не Христос? Спаси себе і нас!» А другий, озвавшися, скартав його й мовив: «Чи не боїшся Бога, ти, що покутуєш ту саму кару? Бо ж ми приймаємо кару, гідну наших учинків, цей же не зробив нічого злого.» І додав: «Ісусе! Згадай про мене, як прийдеш у своє Царство». Сказав (Ісус) до нього: «Істинно кажу тобі: Сьогодні будеш зо мною в раї.» </p>
<p>Ті ж, що проходили повз нього, лихословили його й похитували своїми головами, кажучи: «Ти, що руйнуєш храм і за три дні відбудовуєш знову, спаси себе самого; якщо ти Син Божий, зійди но з хреста!» Так само й первосвященики насміхалися з книжниками та старшими, говоривши: «Інших спасав, – себе спасти не може! Він цар Ізраїля: нехай тепер зійде з хреста, і ми увіруємо в нього. Він покладався на Бога, нехай же Бог визволить його нині, якщо він його любить. Сам бо казав: Я – Син Божий». Так теж і розбійники, що були з ним розіп’яті, ображали його. Від шостої години темрява настала по всім краю аж до дев’ятої години. А близько дев’ятої години Ісус скрикнув міцним голосом, вимовляючи: «Елі Елі, лема савахтані», – тобто: «Боже мій, Боже мій, чому ти мене покинув?» Деякі з тих, що там стояли, почувши це, казали: «Він Іллю кличе». І негайно один із них підбіг, узяв губку й, намочивши її оцтом, настромив на тростину й дав йому пити. Інші ж казали: «Лиши, побачимо, чи прийде Ілля його рятувати.» А Ісус, скрикнувши сильним голосом, віддав духа. І роздерлася завіса храму надвоє, від верху аж до низу, і земля затряслася, скелі порозпадались; гроби відкрилися, багато тіл святих померлих устали, і вийшовши з гробів по його воскресінні, ввійшли у святе місто й багатьом з’явились. А сотник і ті, що стерегли з ним Ісуса, бачивши землетрус і те, що сталося, вельми налякалися і мовили: «Це справді був Син Божий!» </p>
<p>Через те, що це була п’ятниця, отже, щоб не залишилися в суботу тіла на хресті, – бо був Великдень тієї суботи, – то юдеї попросили Пилата, щоби переламали їм голінки й познімали з хреста. Отож вояки прийшли і переламали першому голінки і другому, який був з ним розіп’ятий. Та коли підступили до Ісуса й побачили, що він уже мертвий, то голінок не перебивали йому, лиш один з вояків проколов йому списом бік. І потекла негайно ж кров – і вода. І той, який бачив, свідчить те, і правдиве свідчення його; і він знає, що говорить правду – щоб ви теж увірували. Бо сталося те, щоб Писання здійснилось: «Кістка його не буде поламана.» А й інше Писання каже: «Споглядатимуть на того, кого прокололи.» Після того Йосиф Ариматейський, що був учнем Ісусовим, – але потайки, страхався бо юдеїв, – удався до Пилата з проханням, щоби забрати тіло Ісуса. І дозволив Пилат. Прийшов він, отже, і забрав Ісусове тіло. А надійшов і Нікодим, який раніше приходив уночі до нього, та й приніс мішанину з смирни та алое, мірок зо сто. І взяли вони тіло Ісуса та обв’язали його запашним полотном, як то ховають за юдейським звичаєм. А був на тому місці, де розіп’яли його, сад, а в саду тому – нова гробниця, в якій нікого ще не клали. Ось там, з огляду на юдейське споготування і що гробниця була поблизу, – покладено Ісуса. </p>
<p>Було ж там багато жінок, які дивилися здалека; вони слідом ішли за Ісусом з Галилеї, і йому прислуговували: між ними Марія Магдалина, Марія, мати Якова та Йосифа, і мати синів Заведея. Як же настав вечір, прийшов заможний чоловік з Ариматеї, на ім’я Йосиф, що й сам став учнем Ісуса; Він прийшов до Пилата і просив тіла Ісуса. Тоді Пилат звелів видати тіло. Йосиф узяв тіло, загорнув його в чисте полотно й поклав у своїй новій гробниці, що її висік у скелі. І, прикотивши до входу гробниці великий камінь, відійшов. А була там Марія Магдалина й інша Марія, що сиділи проти гробниці. <i>(Мт. 27, 1-38; Лк. 23, 39-43; Мт. 27, 39-54; Ів. 19, 31-73; Мт. 27, 55-61).</i></p>
<p><i>Вірні: </i>Слава довготерпінню твоєму, Господи<b>. </b><i>(великий поклін)</i></p>
<h3>Єктенія усильного благання</h3>
<p>Промовмо всі з усієї душі і з усієї мислі нашої, промовмо.</p>
<p><i>Вірні:</i> Господи, помилуй.</p>
<p>Господи, Вседержителю, Боже отців наших, молимось тобі, вислухай і помилуй.</p>
<p><i>Вірні:</i> Господи, помилуй.</p>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого кир <i>(ім'я)</i>, і за преосвященнішого Митрополита нашого кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3>Сподоби, Господи</h3>
<p>Сподоби, Господи, цього вечора* без гріха зберегтися нам.</p>
<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене і установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3>Єктенія прохальна</h3>
<p>Сповнім вечірню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Вечора всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів, і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>
<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3>Обхід з Плащаницею</h3>
<p><i>Обхід з плащаницею відбувається в такий спосіб: Після закінчення прохальної єктенії, священик одягається у всі ризи. Під час співання стиховні у церкві формується похід. На переді хрестоносець, хоругви, братство, хор; від святих дверей (якщо будуть інші священики, вони також одягаються у всі ризи, один з поміж них несе Євангелію,чотири священики несуть плащаницю). </i></p>
<p><i>Священик, через святі двері виносить плащаницю, яку беруть чотири старші брати, і <b>несуть</b> <b>повернену ногами до людей,</b> випереджувані дияконом, який постійно кадить. Похід виходить з церкви і повертає направо, тобто на північний її бік. Обійшовши церкву тричі, (або один раз), повертаються до церкви. Ті, що несуть плащаницю, стають біля гробу. Священик бере плащаницю, і кладе її до гробу. </i></p>
<p><i>Під час обходу співається (г. 2, самоподібний):</i></p>
<p>Коли з дерева Ариматейський Йосиф* зняв тебе, Життя всіх, мертвого,* він смирною і плащаницею обгорнув тебе, Христе,* і з любов’ю заходився, серцем і устами,* обціловувати нетлінне тіло твоє.* Перейнятий острахом, радісно кликнув до тебе:* Слава приниженню твоєму, Чоловіколюбче!</p>
<p><i>Стих: </i>Господь воцарився,* в красу зодягнувся.</p>
<p>Коли в гробі новому за всіх* поклався ти, всіх Визволителю,* то ад – наруга всіх, побачивши тебе, вжахнувся;* кайдани порвалися, ворота поламалися,* гроби відкрилися, мертві повставали.* Тоді й Адам з подякою радісно кликнув до тебе:* Слава приниженню твоєму, Чоловіколюбче!</p>
<p><i>Стих: </i>Він бо утвердив вселенну,* вона не порушиться.</p>
<p>Коли ти, Христе, неописаний,* і безконечний за Божою природою,* дав себе добровільно у гробі з тілом замкнути,* ти замкнув тайники смерти,* спустошив усе адове царство,* і цю суботу сподобив твого божественного благословення,* слави та світлости.</p>
<p><i>Стих: </i>Домові твоєму, Господи,* належить святість на довгі дні.</p>
<p>Коли небесні сили бачили,* як беззаконники тебе, Христе,* немов обманця оклевечували,* і як вони гробний камінь опечатали тими руками,* які пробили твої пресвітлі груди,* стрепенулися від невимовного твого довготерпіння.* Але, співрадіючи з нашим спасінням, кликали до тебе:* Слава твоєму приниженню, Чоловіколюбче!</p>
<p><b>Слава: </b><i>(г. 4): </i>Сьогодні радість благовіщення, звеличення дівства:* низи з висотами з'єднуються,* Адам обновляється і з первісної журби визволяється Єва,* а тінь нашого єства, сприйняттям і злукою з Божеством, стає церквою Божою.* О, таїнство! Незнаний досі спосіб приниження,* невимовне багатство доброти!* Ангел слугує чудові, дівиче лоно приймає Сина!* Дух Святий додолу посилається,* Отець згори благословить і за спільною ухвалою настає зміна.* У ній і нею ми спаслися,* тож до Діви з Гавриїлом закличмо:* Радуйся благодатна!* З тебе наше спасіння – Христос Бог наш.* Він, прийнявши від нас природу, тебе підніс до себе,* тож моли його, щоб спаслися душі наші.</p>
<p><b>І нині </b><i>(г. 5): </i>Тебе, що світлом, немов ризою, зодягаєшся,* зняв Йосиф з Никодимом* і, бачивши мертвого, нагого, непохованого,* ревним плачем заплакали* і, ридаючи, промовили:* Жалю наш, найсолодший Ісусе!* Побачивши тебе на хресті повислого,* сонце негайно мороком покрилося* і земля з остраху тряслася,* і роздерлася церковна завіса.* Ось тепер бачу тебе, що заради мене* добровільно прийняв смерть!* Як поховаю тебе, мій Боже?* Або якою плащаницею обгорну?* Якими ж руками діткнуся нетлінного твого тіла?* Та й які, Щедрий, пісні заспіваю на твій відхід?* Величаю страсті твої, оспівую твій похорон з воскресінням,* кличучи: Господи, – слава тобі!</p>
<p><i>Поклавши плащаницю до гробу, співці співають:</i></p>
<h3>Пісня Симеона</h3>
<p>Нині відпускаєш слугу твого, Владико, за твоїм словом у мирі; бо побачили очі мої спасіння твоє, що приготував ти перед усіма народами: Світло на просвіту народам і славу люду твого, Ізраїля.</p>
<p>Святий Боже, святий Кріпкий, святий Безсмертний, помилуй нас (<i>3 р</i>.).</p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй (<i>3 р</i>.).</p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p>(г. 4): Днесь спасення нашого начало * і від віку таїнства явління. * Син Божий сином Діви стається * і Гавриїл благодать благовістує. * Тому й ми з ним до Богородиці закличмо: * Радуйся, Благодатна, Господь з Тобою. <i>(3 р.)</i></p>
<h3>Великий відпуст</h3>
<p><i>Диякон<b>: </b></i>Премудрість.</p>
<p><i>Вірні: </i>Благослови.</p>
<p><i>Священик:</i><b></b>Благословенний Христос, Бог наш, завжди, нині і повсякчас, і на віки вічні.</p>
<p><i>Вірні: </i>Амінь. Утверди, Боже, святую православну віру на віки вічні.</p>
<p><i>Диякон:</i><b></b>Пресвята Богородице, спаси нас.</p>
<p><i>Вірні: </i>Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик:</i><b></b>Слава, тобі, Христе Боже, надіє наша, слава тобі.</p>
<p><i>Вірні: </i>Слава Отцю, і Сину, і Святому Духові, і нині, і повсякчас, і на віки вічні. Амінь. Господи, помилуй. <i>(З р.) </i>Благослови.</p>
<p><i>Священик:</i><b></b>Христос, істинний Бог наш, що задля нас людей і задля нашого спасіння страшні муки і животворний хрест та добровільне поховання тілом прийняти зволив, молитвами пречистої своєї Матері, якої Благовіщення, днесь торжественний празник світло совершаємо святих славних і всехвальних апостолів, і всіх святих, помилує і спасе нас, як благий і чоловіколюбець.</p>
<p><i>Вірні: </i>Амінь.</p>
<p><i>(г. 2, самоподібний): </i>Благообразний Йосиф,* з дерева знявши пречисте тіло твоє,* плащаницею чистою обвив,* і пахощами в гробі новім, покривши, положив. <i>(3 р.)</i></p>
<p><i>Священик і диякон входять у святилище, зачиняють святі двері, засувають катапетасму, роздягаються зі священних риз, а вірні – приступають та цілують святу Плащаницю.</i></p>