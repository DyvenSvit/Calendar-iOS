<p><b><em>Во святих отця нашого Йоана Золотоустого, архиєпископа Константинограда</em></b></p>
<p><b>Слово огласительне</b></p>
<p><b>У святий і світлоносний день славного і спасительного Воскресіння Христа Бога Нашого</b></p>
<p>Якщо хтось благочесний і боголюбний –</p>
<p>нехай втішається цим прекрасним і світлим торжеством!</p>
<p>Якщо хтось <em>слуга розумний </em>(Мт 24:45) –</p>
<p>нехай <em>увійде, радіючи, у радість Господа свого! </em>(Мт 25:21,23)</p>
<p>Якщо хтось подвизався в пості –</p>
<p>нехай втішається нині динарієм! (Мт 20:1-16)</p>
<p>Якщо хтось від першої години працював –</p>
<p>нехай прийме сьогодні належну йому заплату!</p>
<p>Якщо хтось після третьої години прийшов –</p>
<p>нехай вдячно святкує!</p>
<p>Якщо хтось після шостої години приспів –</p>
<p>нехай не сумнівається, і він нічого не втратить!</p>
<p>Якщо хтось забарився до години дев’ятої –</p>
<p>нехай приходить, ніскільки не вагаючись!</p>
<p>Якщо хтось приспіє лише на одинадцяту годину –</p>
<p>нехай не лякається через своє зволікання,</p>
<p>бо Владика, щедрий на винагороду,</p>
<p>приймає останнього так само, як першого!</p>
<p>Він дає спочинок робітникові одинадцятої години</p>
<p>так, як і тому, хто працював від першої години –</p>
<p>і останнього милує, і першого вшановує,</p>
<p>і тому дає, і цього обдаровує,</p>
<p>і діла приймає, і добру волю вітає,</p>
<p>і за справи шанує, і за намір похваляє.</p>
<p>Тож увійдіте всі в радість Господа нашого,</p>
<p>і перші, і другі – заплату прийміте!</p>
<p>Багаті й убогі – разом ликуйте!</p>
<p>Стримані й недбалі – день цей вшануйте!</p>
<p>Хто постив і хто не постив –</p>
<p>возрадуйтеся днесь!</p>
<p>Щедра трапеза уготована – насолоджуйтеся всі,</p>
<p>Телець великий – ніхто не вийде голодний!</p>
<p>Всі втішайтеся бенкетом віри,</p>
<p>всі причастіться багатства благости!</p>
<p>Ніхто хай не оплакує убозтво –</p>
<p>бо ж явилося спільне Царство!</p>
<p>Ніхто хай не побивається над падіннями –</p>
<p>бо ж Прощення з гробу як сонце засяяло!</p>
<p>Ніхто хай не боїться смерти –</p>
<p>звільнила бо нас смерть Спасителя!</p>
<p>Згасив її Полонений нею,</p>
<p>роззброїв А́да Той, Хто до А́ду зійшов,</p>
<p>сповнив його гіркотою, коли той скуштував плоті Його.</p>
<p>Провидівши це, Ісая взивав:</p>
<p><em>Ад гіркоти зазнав, зустрівши Тебе долі! </em>(Іс 14:9)</p>
<p>Гіркоти зазнав – і повержений був,</p>
<p>гіркоти зазнав – і був посоромлений;</p>
<p>гіркоти зазнав – і помер;</p>
<p>гіркоти зазнав – і зруйнований був;</p>
<p>гіркоти зазнав – і був зв’язаний!</p>
<p>Прийняв тіло – і наткнувся на Бога,</p>
<p>прийняв землю – і зустрів Небо,</p>
<p>прийняв те, що бачив, – і впав через те, що недобачив.</p>
<p><em>Де твоє, смерте, жало?</em> <em>Де твоя,</em> А́де, <em>перемога? </em>(1 Кор 15:55)</p>
<p>Воскрес Христос – і тебе повержено,</p>
<p>Воскрес Христос – і впали демони,</p>
<p>Воскрес Христос – і радуються Ангели,</p>
<p>Воскрес Христос – і життя царює,</p>
<p>Воскрес Христос – і ні одного немає більше мертвого у гробі,</p>
<p>бо <em>Христос востав із мертвих</em></p>
<p><em>і Первенцем з-посеред усопших став</em>, (1 Кор 15:20)</p>
<p>Йому слава і влада на віки віків! Амінь.</p>
<p><a href="https://www.youtube.com/watch?v=9RC4TAONljA" target="_blank"><img src="http://calendar.dyvensvit.org/img/video-icon.png" width="32" height="32" /></a>
<p>__________

<p>Єдиноро́дний Си́ну і Сло́ве Бо́жий, невідлу́чний від Отця́, Ти зни́щив смерть перемо́жним Твоїм стражда́нням і всіх, від Ада́ма поме́рлих, кріпостю Твоє́ю з Собо́ю воскреси́в.  Сам, Чоловіколю́бче, Го́споди Бо́же наш, возведи́ нас із глибини́ на́ших падінь, згля́нься на наро́д Твій і спряму́й ста́до Твоє́, яке́ зрости́ла десни́ця Твоя́ – на нас, наро́д Твій і па́ству ста́да Твого́. Благочести́вий люд наш збережи́, Це́ркву в непору́шності і ми́рі сохрани́, життя́ нам свя́то і непоро́чно прожи́ти дару́й і світ Твій умиротвори́! Сподо́би всіх нас духо́вно торжествува́ти у дні ці святі, щоб світлістю душі і чистото́ю життя́ завжди́ оздо́блені, ми гідно життя́ прожили́ та удосто́їлися і Небе́сного Твого́ Ца́рства. Ти бо єси́ Бог і Спас наш, і Тобі сла́ву возсила́ємо, з Безнача́льним Твоїм Отце́м, і Всесвяти́м, і Благи́м, і Животворя́щим Твоїм Ду́хом, ни́ні і повсякча́с, і на віки віків. Амінь. <i>(Молитва заамвонна Світлого Воскресіння Христового – Пасхи)</i>