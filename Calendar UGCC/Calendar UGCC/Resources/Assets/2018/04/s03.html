<p><b>Житіє преподобного отця нашого та ісповідника Якова, єпископа</b> 
<p><i> Тропар, глас 8:</i> Православ’я наставниче, благочестя і чистоти вчителю, вселенної світильниче, архиєреїв окрасо богонатхнена, Якове премудрий, вченнями твоїми всіх просвітив єси, трубо духовна, моли Христа Бога, щоб спаслись душі наші. 
<p><i> Кондак, глас 4:</i> За Христом пішов ти, світ полишивши, і плоть явно упокорив повздержністю, Якове преблаженний, тому і священства помазання святе прийняв єси. Нині ж до ликів неоречевлених переставившись, молись за всіх, хто тебе почитає. 
<p>Святий Яків з молодих літ посвятився монашому життю і досяг великої святости, він відзначився надзвичайною суворістю в постах і молитвах. І так, служачи Господеві, заслужив собі на вічну нагороду. Він став священиком, а згодом єпископом. А коли за Лева Копронима почали переслідувати всіх, хто почитав ікони, тоді і святий Яків дуже постраждав. Його били так сильно, що вся спина і груди були мов одна рана, морили у в’язниці голодом, і засудили на вигнання, де св. слуга та ісповідник Божий помер від ран близько 756 р. 
<p>__________ 
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 