<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон </i></b></p>
<p><i>Стих 1:</i> Воскликніте Господеві, вся земля,* співайте ж імені Його, віддайте славу хвалі Його <i>(Пс. 65,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Скажіте Богові: Як страшні діла Твої,* у множестві сили Твоєї леститимуть Тобі вороги Твої <i>(Пс. 65,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> Вся земля нехай поклониться Тобі і співає Тобі,* нехай же співає імені Твоєму, Всевишній <i>(Пс. 65,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці:</p>
<p><b><i>Другий антифон </i></b></p>
<p><i>Стих 1:</i> Боже, ущедри нас і благослови нас,* просвіти лице Твоє на нас і помилуй нас <i>(Пс. 66,2).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 2:</i> Щоб пізнали ми на землі путь Твою,* у всіх народах спасення Твоє <i>(Пс. 66,3).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 3:</i> Нехай ісповідують Тебе люди, Боже,* нехай ісповідують Тебе люди всі <i>(Пс. 66,4).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p><i>Стих 1:</i> Нехай воскресне Бог і розбіжаться вороги Його,* і нехай тікають від лиця Його ті, що ненавидять Його <i>(Пс. 67,2).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p><i>Стих 2:</i> Як іщезає дим, нехай іщезнуть,* як тане віск від лиця вогню <i>(Пс. 67,3).</i></p>
<p><i>Тропар:</i> Христос воскрес:</p>
<p><i>Стих 3:</i> Так нехай погибнуть грішники від лиця Божого,* а праведники нехай возвеселяться <i>(Пс. 67,3-4).</i></p>
<p><i>Тропар:</i> Христос воскрес:</p>
<p><i>Вхідне:</i> В церквах благословіть Бога, Господа,* ви – з джерел ізраїлевих <i>(Пс. 67,27).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p>Слава, і нині: </p>
<p><i>Кондак, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам* мир даруєш,* падшим подаєш воскресення.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________</p>
<p><i>Апостол: Ді. 4 зач.</i></p>
<p><b>Діяння Апостолів 2, 14-21.</b>
<p><i>14</i>. В ті дні став Петро з одинадцятьма, підняв свій голос і так до них промовив:
<p>– Мужі юдейські та всі ви, мешканці Єрусалиму! Нехай це буде вам відомим, і вислухайте моє слово: <i>15</i>. люди ці не п'яні, як ви гадаєте, бо тільки третя година дня. <i>16</i>. Але це те, що був сказав пророк Йоіл:
<p><i>17</i>. І станеться останніми днями, каже Бог, 
<p>я виллю мого Духа на всяке тіло.
<p>Ваші сини й ваші дочки будуть пророкувати, 
<p>і ваші юнаки будуть бачити видіння, 
<p>і старшим вашим сни будуть снитись.
<p><i>18</i>. І на слуг моїх і на слугинь моїх
<p>я цими днями виллю мого Духа, і вони будуть пророкувати.
<p><i>19</i>. І я дам чуда вгорі на небі, 
<p>і знаки внизу на землі:
<p>кров, вогонь і кіптяву диму.
<p><i>20</i>. Сонце переміниться у темряву, 
<p>місяць у кров,
<p>перш ніж настане день Господній, великий і славний.
<p><i>21</i>. І кожний, хто призве ім'я Господнє, спасеться.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Лк. 113 зач.</i></p>
<p><b>Євангеліє від Луки 24, 12-35.</b>
<p><i>12</i>. В той час Петро встав, побіг до гробу і, нахилившись, побачив лиш пов'язки; і вернувсь назад додому, дивуючися тому, що сталося.
<p><i>13</i>. Аж ось того самого дня двоє з них ішли в село, що звалось Емаус, шістдесят стадій від Єрусалиму, <i>14</i>. і розмовляли між собою про те, що сталось. <i>15</i>. Як вони розмовляли та сперечалися між собою, Ісус наблизився й ішов разом з ними, <i>16</i>. але очі їм заступило і вони його не пізнали. <i>17</i>. Він їх спитав:
<p>– Що то за розмова, що ви, ідучи, ведете між собою, повні смутку?
<p><i>18</i>. Озвавсь тоді один з них, на ім'я Клеопа, і йому каже:
<p>– Ти один, що мешкаєш у Єрусалимі, і не знаєш, що цими днями в ньому сталося ?
<p><i>19</i>. І він спитав їх:
<p>– Що?
<p>Вони йому сказали:
<p>– Те, що сталося з Ісусом Назарянином, мужем, що був пророк, могутній ділом та словом перед Богом і всім народом, <i>20</i>. та як наші первосвященики і князі видали його на засуд смертний і розп'яли. <i>21</i>. А ми сподівались, що він той, хто має визволити Ізраїля. До того ж усього, ось третій день сьогодні, як це сталось. <i>22</i>. Деякі з наших жінок, щоправда, нас здивували: вони пішли були ранесенько до гробу, <i>23</i>. та, не найшовши його тіла, вернулись і нам оповіли, що бачили ангелів, які їм з'явились і сказали, що він живий. <i>24</i>. Деякі ж з наших пішли до гробу й найшли так, як жінки сказали; але його вони не бачили.
<p><i>25</i>. Тоді він до них промовив:
<p>– О нерозумні й заскорузлі серцем, щоб повірити всьому, що пророки були сповістили! <i>26</i>. Хіба не треба було Христові таке страждати і так увійти у свою славу?
<p><i>27</i>. І почавши від Мойсея та від всіх пророків, він вияснював їм те, що в усім Писанні стояло про нього.
<p><i>28</i>. Коли вони наблизилися до села, куди йшли, Ісус удав, що хоче простувати далі. <i>29</i>. Вони ж наполягали, кажучи:
<p>– Зостанься з нами, бо вже вечоріє і день уже похилився.
<p>Він увійшов, щоб зостатись. <i>30</i>. І от як він був за столом з ними, взяв хліб, благословив і, розламавши його, дав їм. <i>31</i>. Тоді відкрилися в них очі і вони його пізнали. Та він зник від них. <i>32</i>. І казали вони один до одного:
<p>– Чи не палало наше серце в нас у грудях, коли він промовляв до нас у дорозі та вияснював нам Писання?
<p><i>33</i>. І негайно вони рушили й вернулися в Єрусалим, де найшли зібраних одинадцятьох і тих, що були з ними, <i>34</i>. які їм сказали:
<p>– Христос справді воскрес і з'явився Симонові.
<p><i>35</i>. І вони розповіли те, що сталося в дорозі і як вони його пізнали при ламанні хліба.
<p>__________</p>
<p><i>Замість</i> Достойно, <i>приспів:</i> </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Так співаємо аж до віддання Пасхи.</i></p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p>Відтак, підносячи хрест вгору, виголошує: „Христос, воскрес” (3), а вірні кожного разу відповідають: „Воістину воскрес”. Співаємо прикінцеве „Христос воскрес…” (3), цілий тропар, а після цього закінчуємо співом „і нам дарував життя вічне, поклоняємось його на третій день воскресінню”.</p>
<p>&nbsp;<hr />
<p><b>Ді. 2, 14–21. «Я виллю мого Духа на всяке тіло»</b>
<p>Життєві обставини показують, що ми в одних ситуаціях можемо дати собі раду, в інших – не можемо. В одних ситуаціях тримаємося заповідей Божих, а в інших безпомічно падаємо. Скільки разів ми робили різні постанови, наміри щось змінити, досягнути, але бачимо, як нам це не є легко. А все тому, що часто ми уповаємо лише на себе, на свої сили й ще собі не усвідомили, що «без Бога – ні до порога». 
<p>Без Божої помочі, без сповнення силою Духа Святого не можемо творити чогось доброго, чогось божественного. Тому завжди звертаймось до Господа, щоб давав нам Духа Святого, молімося, щоб сповняв нас Ним. І тоді в Бозі нічого не є неможливим. <b>Бо ж Дух Святий сповнює людину силою і міццю до великих речей, які, на перший погляд, здавалися б неможливими. </b>
<p>&nbsp;
<p><b>Лк. 24, 12-35. «Чи не палало наше серце в нас у грудях, коли Він промовляв до нас..?»</b>
<p>Бачимо, що подія воскресення так вплинула на всіх, що вони були приголомшені й повністю перейнялися тим, що сталося. Двоє учнів, які йшли до Емаусу, саме так емоційно це обговорювали. Що ж відбулося? Їхні емоції настільки «затуляли» їм очі, що вони не зуміли впізнати Христа, який прийшов до них.
<p>Як це подібно на кожного з нас! Коли стається якась подія в нашому житті, якась ситуація в Церкві, в суспільстві, тоді ми починаємо говорити: «Чи ти бачив, як то було, як це сталося, як він сказав, як він повівся?» Як емоційно ми це переживаємо! Саме тому ми не готові побачити Господа, який стоїть за тим. Дуже важливо придивитися й запитати себе: «Що цією подією, цією ситуацією Бог хотів сказати мені, Церкві?» <b>Адже Бог промовляє до нас кожною ситуацією і кожною подією в нашому житті. Спробуймо вгамовувати наші емоції і вслухатися, що Бог говорить нам через це. </b>
<p>&nbsp;<p><b>Владика Венедикт (Алексійчук)</b>