<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 7:</i> Хоч запечатаний був гріб,* як життя із гробу возсіяв Ти, Христе Боже,* і, хоч замкнені були двері,* ученикам представ єси, як воскресення всіх,* дух правий через них обновлюючи нам,* по великій Твоїй милості.</p>
<p>Слава, і нині: </p>
<p><i>Кондак, глас 8:</i> Допитливою десницею* життєдайні Твої ребра Тома провірив, Христе Боже,* бо, хоч замкнені були двері, як Ти увійшов,* він із іншими апостолами кликав до Тебе:* Господь єси і Бог мій.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: Ді. 15 зач.</i></p>
<p><b>Діяння Апостолів 5, 21-33.</b>
<p><i>21</i>. В тих днях апостоли удосвіта ввійшли у храм і почали навчати. Тим часом прийшов первосвященик і ті, що були з ним, скликали синедріон і всіх старших синів Ізраїля і послали у в'язницю привести їх.
<p><i>22</i>. Та як слуги прибули, не найшли їх у в'язниці і, вернувшися, оповіли:
<p><i>23</i>. – В'язницю ми найшли міцно замкнену і сторожів на варті при дверях, та, відчинивши, всередині ми не найшли нікого.
<p><i>24</i>. Почувши ці слова, наставник храму і первосвященики збентежилися, що б воно могло статися. <i>25</i>. Аж тут прибув хтось і звістив:
<p>– Он ті мужі, яких ви вкинули у в'язницю, стоять у храмі і навчають народ.
<p><i>26</i>. Тоді наставник пішов із слугами, привів їх, та не насильно, боялись бо народу, щоб не побив їх камінням.
<p><i>27</i>. Привівши їх, поставили перед синедріоном, і первосвященик спитав їх:
<p><i>28</i>. – Ми строго були вам наказали цим ім'ям не навчати, і ось ви вашою наукою сповнили Єрусалим і хочете навести на нас кров цього чоловіка.
<p><i>29</i>. У відповідь Петро й апостоли сказали:
<p>– Бога слід більше слухатися, ніж людей. <i>30</i>. Бог батьків наших воскресив Ісуса, якого ви вбили, повісивши на дереві. <i>31</i>. Його Бог возвисив правицею своєю як князя й Спаса, щоб дати Ізраїлеві покаяння й відпущення гріхів. <i>32</i>. І ми свідки цих подій, і Дух Святий, якого Бог дав тим, що йому коряться.
<p><i>33</i>. Почувши це, вони розлютилися і думали їх убити.
<p>__________</p>
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i></p>
<p>__________</p>
<p><i>Євангеліє: Йо. 19 зач.</i></p>
<p><b>Євангеліє від Йоана 6, 14-27.</b>
<p><i>14</i>. В той час, побачивши чудо, яке зробив Ісус, люди заговорили:
<p>– Це справді пророк, що має прийти у світ.
<p><i>15</i>. Довідався Ісус, що вони хочуть прийти й узяти його силоміць, щоб зробити царем, і відійшов сам-один знову на гору.
<p><i>16</i>. Коли ж настав вечір, учні його зійшли до моря <i>17</i>. і, ввійшовши в човен, попливли на той бік моря, до Капернауму. Уже стало темніти, і Ісус ще не був прийшов до них. <i>18</i>. І море схвилювалося, бо дув сильний вітер. <i>19</i>. Пропливли вони яких двадцять п'ять – тридцять стадій аж бачать – Ісус іде по морю й наближається до човна – і налякались. <i>20</i>. Він до них каже:
<p>– Це я, не бійтесь!
<p><i>21</i>. І хотіли його взяти у човен, але човен зараз же причалив до землі, до якої прямували.
<p><i>22</i>. На другий день народ, що стояв по той бік моря, бачив, що не було там іншого човна, тільки один, до якого Ісус не ввійшов разом зо своїми учнями і яким його учні відпливли самі. <i>23</i>. Інші ж човни прибули з Тиверіяди близько до того місця, де їли хліб, коли Господь воздав хвалу. <i>24</i>. Отож коли народ побачив, що нема там ні Ісуса, ні його учнів, сіли в човни і прибули до Капернауму, шукаючи Ісуса. <i>25</i>. Найшовши його по тім боці моря, мовили до нього:
<p>– Учителю, коли ти прибув сюди?
<p><i>26</i>. Ісус відповів їм:
<p>– Істинно, істинно кажу вам: ви шукаєте мене не тому, що чуда бачили, а тому що їли хліб і наситилися. <i>27</i>. Дбайте не про їжу, що минає, а про їжу, що лишається на життя вічне, яку вам дасть Син чоловічий, бо його Бог Отець назнаменував.
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Похвали, Єрусалиме, Господа, хвали Бога Твого, Сіоне <i>(Пс. 147,1).</i> Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 5, 21–33. «Вони удосвіта ввійшли у храм і почали навчати»</b>
<p>Годі сказати чому, але в Церкві склалось таке розуміння, що навчати про Бога, говорити про Нього – це завдання лише священиків. Це, звичайно, неправда. Покликання говорити про Бога – це відноситься до кожного з нас, кожного, хто називається християнином. Християнин – це той, хто для себе відкрив, що Господь важливий і цінний у його житті, і він завжди цією Доброю новиною хоче ділитись з іншими. 
<p>Проповідувати про Господа може бути нелегко тоді, коли ми самі не переконані в тому, що Євангеліє – Добра новина, важлива, радісна і добра для нас особисто. Якщо я в цьому переконаний, цим живу, я неминуче прагну й бажаю ділитись цим з іншим, а отже, проповідувати іншим. І саме це є причиною кризи нашого проповідування: нам нема що сказати, бо ми глибоко самі цього не досвідчили й не пережили. <b>Тому, коли ми боїмось проповідувати, перегляньмо своє життя, свої взаємини з Богом, можливо, найперше нам треба самим Його запізнати!</b>
<p>&nbsp;
<p><b>Йо. 6, 14-27. «Це – я, не лякайтесь!»</b>
<p>Євангеліє розповідає нам, як апостоли пливли в човні серед неспокою природних сил – розбурханого моря і сильного вітру, і мали тоді великий страх і пережиття. Саме в цій ситуації до них приходить Христос. Яка це гарна наука для кожного з нас! У нашому житті ми також маємо різний неспокій, різні проблеми, труднощі, бурі. Важливо пам’ятати, що за цими бурями, за всім стоїть Бог. 
<p>Важливо побачити Бога, зустрітися з Ним, але найперше потрібно втишитися. Ми ж кажемо на Літургії: «В мирі Господеві помолімся!». Якщо зуміємо в мирі поглянути на все, що нас оточує, то зможемо побачити Бога й зустрітися з Ним – із тим, хто стоїть за всім у нашому житті. <b>Бо в кожній бурі, у кожній біді, у всіх труднощах приходить до нас Христос і так само промовляє до кожного з нас: «Не лякайтеся!» </b>
<p>&nbsp;<p><b>Владика Венедикт (Алексійчук)</b>