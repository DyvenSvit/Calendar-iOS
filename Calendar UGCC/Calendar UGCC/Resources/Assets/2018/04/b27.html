<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа.</p>
<p>Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Благообразний Йосиф, з древа знявши пречистеє тіло Твоє,* плащаницею чистою обвив,* і ароматами в гробі новім, покривши, положив;* та по трьох днях воскрес єси, Господи,* даруючи світові велику милість.</p>
<p><i>Тропар, глас 2:</i> Коли зійшов Ти до смерти, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава: </p>
<p><i>Кондак, глас 2:</i> Радуватися мироносицям повелів Ти,* плач праматері Єви втихомирив Ти воскресенням Твоїм, Христе Боже,* апостолам же Твоїм проповідувати повелів Ти:* Спас воскрес із гробу.</p>
<p>I нині:</p>
<p><i>Кондак Пасхи, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам * мир даруєш,* падшим подаєш воскресення.</p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________</p>
<p><i>Апостол: Ді. 21 зач.</i></p>
<p><b>Діяння Апостолів 8, 40 – 9, 19.</b>
<p><i>40</i>. В тих днях Филип же опинився в Азоті й по дорозі звіщав євангеліє всім містам, аж поки не прийшов у Кесарію.
<p><i>1</i>. Савло, іще дишачи погрозами та вбивством на Господніх учнів, прийшов до архиєрея <i>2</i>. і просив у нього листів у Дамаск до синагог, щоб, коли найде яких чоловіків та жінок, що тримаються цього визнання, привести їх зв'язаними в Єрусалим. <i>3</i>. Коли ж він був у дорозі й наближався до Дамаску, зненацька засяяло навкруг нього світло з неба, <i>4</i>. і він, упавши на землю, почув голос, що говорив до нього:
<p>– Савле, Савле! Чого мене гониш?
<p><i>5</i>. Він спитав:
<p>– Хто ти, Господи?
<p>Той сказав:
<p><i>6</i>. – Я Ісус, якого ти переслідуєш. Встань, іди в місто, і тобі скажуть, що маєш робити.
<p><i>7</i>. Мужі, що йшли з ним, стояли онімілі з дива, бо вони чули голос, але не бачили нікого. <i>8</i>. Встав Савло з землі і, хоч очі його були відкриті, він нічого не бачив. Взяли вони його за руку і ввели у Дамаск. <i>9</i>. Був він там три дні невидючим; не їв і не пив нічого.
<p><i>10</i>. Був же у Дамаску один учень, на ім'я Ананія. Господь сказав до нього у видінні:
<p>– Ананіє!
<p>Той озвався:
<p>– Ось я, Господи.
<p><i>11</i>. Господь сказав до нього:
<p>– Встань та йди на вулицю, що зветься Простою, і шукай у домі Юди тарсянина на ім'я Савло: он він молиться.
<p><i>12</i>. І бачив Савло у видінні чоловіка, на ім'я Ананія, який увійшов і поклав на нього руки, щоб він прозрів.
<p><i>13</i>. Ананія відповів:
<p>– Господи, чув я від багатьох про того чоловіка, скільки зла він учинив твоїм святим у Єрусалимі. <i>14</i>. Та й тут він має владу від архиєреїв в'язати всіх, що взивають твоє ім'я.
<p><i>15</i>. Але Господь сказав до нього:
<p>– Іди, бо він для мене вибране знаряддя, щоб нести моє ім'я перед поган, царів і синів Ізраїля. <i>16</i>. Я бо йому покажу, скільки він має терпіти за моє ім'я.
<p><i>17</i>. Відійшов Ананія і, увійшовши в дім та поклавши на Савла руки, мовив:
<p>– Савле, брате! Господь послав мене, Ісус, що з'явився тобі в дорозі, якою ти йшов, щоб ти прозрів знову і сповнився Святим Духом.
<p><i>18</i>. І вмить немов луска з очей у нього впала, і він прозрів, і встав, і був хрищений. <i>19</i>. Прийняв потім поживу і покріпився.
<p>__________</p>
<p><i>Алилуя, глас 8:</i> Благоволив Ти, Господи, землю Твою, Ти повернув полон Яковів <i>(Пс. 84,2).</i></p>
<p><i>Стих:</i> Милість і істина зустрілися, правда і мир обцілувалися <i>(Пс. 84,11).</i></p>
<p>__________</p>
<p><i>Євангеліє: Йо. 23 зач.</i></p>
<p><b>Євангеліє від Йоана 6, 48-54.</b>
<p>Сказав Господь юдеям, які до нього прийшли: 
<p><i>48</i>. Я – хліб життя. <i>49</i>. Батьки ваші їли манну в пустині й померли. <i>50</i>. А це – хліб, що з неба сходить, щоб той, хто його їстиме, не вмер. <i>51</i>. Я – хліб живий, що зійшов з неба. Коли хто їстиме цей хліб, житиме повіки. І хліб, що я дам, то моє тіло за життя світу.
<p><i>52</i>. Тут юдеї стали сперечатися між собою, кажучи:
<p>– Як отой може нам дати своє тіло їсти?
<p><i>53</i>. Ісус сказав їм:
<p>– Істинно, істинно кажу вам: як не їстимете тіла Сина чоловічого й не питимете його крови, не матимете життя в собі. <i>54</i>. Хто їсть моє тіло й п'є мою кров, той живе життям вічним, і я воскрешу його в останній день. 
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 8, 40 – 9, 19. «Савле, Савле! Чого мене переслідуєш?» </b>
<p>Савло був ревним у тому, щоб переслідувати християн, «дихаючи погрозами і вбивством», він шукав за Господніми учнями. Ця ревність була в ньому, бо він по своєму розумінню прагнув служити Богові. І Бог, бачачи його ревність, з’явився йому, вказав на його помилковість і запросив на правдиву дорогу. Бачимо весь той процес, у якому з ревного Савла стає ревний Павло, місіонер серед багатьох народів, який написав найбільше послань і перетерпів за Христа. 
<p>Однак усі добрі плоди ревність Павла дає лише після зустрічі з Ісусом Христом. Це доказ того, що, не знаючи Бога, ми не можемо чинити правдивого добра, однак, і того, що ніколи літеплість не веде до зустрічі з Ним. <b>Маємо бути відважні та рішучі, щоб шукати Бога і Його правди. Навіть коли стається, що ми помиляємось, Бог ніколи не посоромить наші пошуки, коли ми щиро шукали правди. </b>
<p>&nbsp;
<p><b>Йо. 6, 48-54. «Якщо не споживатимете тіло Чоловічого Сина й не питимете Його кров, не матимете життя в собі».</b>
<p>Кожен із нас багато разів брав участь у Літургії, під час Літургії приймав Євхаристію – Тіло і Кров Христа, як ми кажемо – причащався. Але дуже малим є в нас усвідомлення того, Кого ми приймаємо, з Ким зустрічаємося, Кого причащаємося. Ми не замислюємося, що це є те, що дає нам вічне життя, що робить нас учасниками вічного життя, що робить нас учасниками божественного життя. <b>Тому задумуймося, міркуймо над цією величною подією – Причастя Тіла і Крові Господньої, що дає нам змогу брати участь у житті Бога й ставати учасниками Небесного Царства.</b>
<p>&nbsp;<p><b>Владика Венедикт (Алексійчук)</b>