Тобі подоба́є пісня, Бо́же, в Сіо́ні і Тобі возда́сться обітниця в Єрусали́мі, тому́ що вчини́в єси́ Сіо́н нача́лом Це́ркви Твоє́ї, у його́ го́рниці покла́вши поча́ток Твоїй Безкро́вній Життєда́йній Же́ртві. Там бо з у́чнями Своїми зако́нну Па́сху спожива́ючи, пе́ред тим як стра́сті прийня́ти, Ти Себе́ Само́го як Па́сху духо́вну безстра́сно приніс у же́ртву. Ти, що просте́р Небеса́, ввійшо́в під крівлю чужо́го до́му, не ма́ючи де голови́ приклони́ти. Що́ воздамо́ Тобі, Го́споди, за все, що да́в єси́ нам? Ти бо Тілом Своїм, як хлібом, нас нагодува́в і Своє́ю Кро́в’ю, як вино́м, напоїв, Сам Су́щий Хліб Життя́ і його́ джерело́, Само́го Себе́ сме́ртним розда́в на їжу і пиття́. І після то́го да́лі пони́жуючись, Ти підпереза́вся рушнико́м і води́ в умива́льницю нали́в, хоч Ти Сам усе́ де́ржиш і за часів Но́я ввесь світ водо́ю покри́в. Воістину страшне́ Твоє́ низхо́дження, Влади́ко, бо пони́зив Ти Себе́ аж до служіння вла́сним раба́м і ра́бського умива́ння їм ніг, хоч єси́ Ви́шньою Десни́цею Отця́ Твого́. Тож Сам Ти, Влади́ко, сподо́би нас бу́ти прича́сниками Твого́ Тіла і Твоє́ї Кро́ви аж до кінця́ і не заплямува́ти себе́ Юдиним лука́вством. Спаси́ нас від його́ зре́чення і відверни́ від його́ сріблолю́бства. Оми́й но́ги душ і тіл на́ших від уся́кого шля́ху лука́вого і відверни́ їх від ньо́го Твоє́ю благода́ттю, а настанови́ прямува́ти шля́хом за́повідей Твоїх. Дару́й нам утаємни́чення у боже́ственні Твої Та́їнства. Наро́д христия́нський утверди́ у Хлібі Твоїм. Прожени́ з-по́між нас уся́ку горди́ню, щоб пони́ження Твоє́ наслідуючи, ми зроста́ли в Тобі і наближа́лися до Твого́ Отця́ і Бо́га, з Яки́м Тебе́ велича́ємо ра́зом зі Співвічним Твоїм Ду́хом, ни́ні і повсякча́с, і на віки віків. <i>(Заамвонна молитва Великого Четверга)</i>