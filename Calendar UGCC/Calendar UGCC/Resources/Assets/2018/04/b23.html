<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа.</p>
<p>Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Благообразний Йосиф, з древа знявши пречистеє тіло Твоє,* плащаницею чистою обвив,* і ароматами в гробі новім, покривши, положив;* та по трьох днях воскрес єси, Господи,* даруючи світові велику милість.</p>
<p><i>Тропар, глас 2:</i> Коли зійшов Ти до смерти, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава: </p>
<p><i>Кондак, глас 2:</i> Радуватися мироносицям повелів Ти,* плач праматері Єви втихомирив Ти воскресенням Твоїм, Христе Боже,* апостолам же Твоїм проповідувати повелів Ти:* Спас воскрес із гробу.</p>
<p>I нині: </p>
<p><i>Кондак Пасхи, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам * мир даруєш,* падшим подаєш воскресення.</p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________</p>
<p><i>Апостол: Ді. 17 зач.</i></p><p><b>Діяння Апостолів 6, 8–15; 7, 1–5; 47-60.</b></p><p><i>8</i>. В тих днях Стефан, повний благодаті й сили, творив чуда й великі знаки в народі. <i>9</i>. І встали деякі з синагоги, так званої лібертинів, киренеїв, олександрійців і з Кілікії та з Азії, і сперечалися із Стефаном, <i>10</i>. але не могли встоятися супроти мудрости й духа, яким говорив. <i>11</i>. Тоді вони підмовили людей, щоб сказали:</p><p>– Ми чули, як він говорив образливі слова проти Мойсея та проти Бога.</p><p><i>12</i>. І підбурили народ, старших та книжників, і, напавши, схопили і привели його в синедріон. <i>13</i>. Там вони поставили свідків, що говорили:</p><p>– Цей чоловік не перестає говорити проти цього святого місця та закону. <i>14</i>. Ми чули, як він говорив, що Ісус, отой Назарянин, зруйнує це місце і змінить звичаї, які Мойсей був дав нам.</p><p><i>15</i>. І коли всі, що сиділи в синедріоні, пильно дивилися на нього, бачили його лице, немов лице ангела.</p><p><i>1</i>. Первосвященик спитав:</p><p>– Чи воно справді так?</p><p><i>2</i>. Він відповів:</p><p>– Мужі брати й отці, слухайте. Бог слави з'явився батькові нашому Авраамові, як він ще був у Месопотамії, перш ніж він оселився у Харані, <i>3</i>. і сказав до нього: вийди з землі твоєї і з роду твого, і йди в землю, яку я тобі покажу. <i>4</i>. Тоді він вийшов з Халдейської землі й оселивсь у Харані; а звідти, як умер його батько, переселив його у цю землю, в якій живете нині. <i>5</i>. І не дав йому в ній спадщини ані на ступінь ноги, але обіцяв дати її йому в посілість і його потомкам після нього, хоч у нього й не було дитини.</p><p><i>47</i>. Соломон збудував йому дім. <i>48</i>. Та не в рукотворених храмах живе Всевишній, як пророк говорить:</p><p><i>49</i>. Небо – престол мій,</p><p>земля ж – підніжок ніг моїх.</p><p>Який дім ви мені збудуєте, каже Господь,</p><p>або яке місце мого відпочинку?</p><p><i>50</i>. Хіба то не моя рука все те створила?</p><p><i>51</i>. Ви, тугошиї та необрізані серцем і вухом! Ви завжди противитеся Духові Святому. Які батьки ваші, такі й ви. <i>52</i>. Кого з пророків не гонили батьки ваші? Вони вбили тих, що наперед звіщали прихід Праведного, якого ви тепер стали зрадниками й убивцями; <i>53</i>. ви, що одержали закон за велінням ангелів, але не зберігали його.</p><p><i>54</i>. Почувши це, вони розлютилися у своїм серці й заскреготали зубами на нього. <i>55</i>. А він, повний Духа Святого, дивлячись у небо, побачив славу Божу й Ісуса, який стояв по правиці Бога, <i>56</i>. і мовив:</p><p>– Ось бачу відкрите небо й Сина чоловічого, що стоїть по правиці Бога.</p><p><i>57</i>. Вони ж закричали сильним голосом і, затуливши вуха, кинулись на нього разом, <i>58</i>. вивели за місто, і стали каменувати. Свідки ж поклали свою одежу у ногах юнака, що звався Савло. <i>59</i>. І каменували Стефана, який взивав, кажучи:</p><p>– Господи Ісусе, прийми духа мого.</p><p><i>60</i>. І впавши на коліна, крикнув сильним голосом:</p><p>– Господи, не візьми їм цього за гріх.</p><p>І промовивши це, заснув смертю. А Савло схвалював його вбивство.</p>
<p>__________</p>
<p><i>Алилуя, глас 8:</i> Благоволив Ти, Господи, землю Твою, Ти повернув полон Яковів <i>(Пс. 84,2).</i></p>
<p><i>Стих:</i> Милість і істина зустрілися, правда і мир обцілувалися <i>(Пс. 84,11).</i></p>
<p>__________</p>
<p><i>Євангеліє: Йо. 13 зач.</i></p>
<p><b>Євангеліє від Йоана 4, 46-54.</b>
<p><i>46</i>. Того часу був один царський урядовець, якого син нездужав у Капернаумі. <i>47</i>. Зачувши, що Ісус прибув з Юдеї в Галилею, він прийшов до нього і став просити, щоб він прийшов і зцілив його сина, бо той мав уже вмирати. <i>48</i>. Ісус каже до нього:
<p>– Ви не вірите, якщо не побачите знаків і чудес! 
<p><i>49</i>. Царський урядовець сказав йому:
<p>– Господи, прийди, поки не вмерла моя дитина!
<p><i>50</i>. Ісус мовив до нього:
<p>– Іди, твій син живе.
<p>Повірив чоловік слову, що сказав Ісус, і пішов. <i>51</i>. Коли він був уже в дорозі, слуги, що вийшли йому назустріч, сказали йому, що син його живий-здоровий. <i>52</i>. Він спитав їх, о котрій годині стало йому легше.
<p>– Учора ввечорі о сьомій годині пропасниця покинула його, – вони йому сказали.
<p><i>53</i>. І зрозумів батько, що те сталося о тій самій годині, коли Ісус сказав йому: син твій живе. І увірував сам він і увесь дім його. <i>54</i>. Це друге чудо, що зробив Ісус, вернувшися з Юдеї у Галилею.
<p>__________</p>
<p><i>Замість </i>Достойно: </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p><i>Після відпусту співаємо кінцеве:</i> Христос воскрес: <i>тричі, цілий тропар. А потім закінчуємо:</i></p>
<p>I нам дарував життя вічне, поклоняємось Його тридневному воскресенню.</p>
<p>&nbsp;<hr />
<p><b>Ді. 6, 8–7, 5, 47–60. «Вони ж закричали голосом великим і, затуливши вуха свої, кинулись на нього разом»</b>
<p>У цьому місці згадуємо первомученика Стефана, якого схопили за те, що він проповідував слово Боже. Бачимо, що його проповідь була натхненна Святим Духом – він споглядає Господа і свідчить про це людям, але ті не хочуть чути: «затуливши вуха, кинулись на нього». Звучить страшно!
<p>Однак і в нашому житті часто буває щось подібне. Коли обставини промовляють про щось, вказують на те, що нам треба слухати і прийняти, коли хтось говорить щось важливе для нас. Однак дуже часто ми «затуляємо» свої вуха, не хочемо слухати, не хочемо змінюватись, не хочемо каятись.<b> Намагаймося щораз більше зауважувати Божу присутність в нашому житті і «чути» Господа, який повсякчас промовляє через людей, через обставини, через кожну подію, і наближатися до Нього! </b>
<p>&nbsp;
<p><b>Йо. 4, 46-54. «І увірував сам, та й увесь дім його».</b>
<p>Євангеліє розповідає, як до Ісуса Христа приходить царський урядовець просити про зцілення свого сина. Його син був не просто хворий, а вже мав вмирати. І бачимо, що Господь відсилає урядовця додому, стверджуючи, що його син живий-здоровий. Цей чоловік, повернувшись до свого дому, справді бачить зцілення сина. Бачимо, що його довіра до Ісуса, як і кожного, хто покладає на Нього надії, цілком виправдалася.
<p>Кожен із нас отримує якісь Божі знаки в житті, очевидну Божу допомогу. Бог постійно діє в нашому житті. І дуже важливо для нас, коли бачимо цю Божу дію, зростати в нашій вірі. Бо, як каже Євангеліє, «вони увірували в Нього». Бог посилає нам ті чи інші знаки для того, щоб ми зростали у вірі. Однак часто, після того як Бог вислухає наші молитви, ми швидко забуваємо про Нього.
<p><b>Бог дає нам знаки, зцілення, мудрість у складних ситуаціях, вирішення наших проблем, щоб ми зростали у вірі в Нього.</b> 
<p>&nbsp;<p><b>Владика Венедикт (Алексійчук)</b>