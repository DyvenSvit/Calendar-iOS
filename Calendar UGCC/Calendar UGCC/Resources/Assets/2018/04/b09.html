<p><i>По</i> Благословенне царство:</p>
<p><i>Вірні:</i> Амінь.</p>
<p><i>Священик:</i> Христос воскрес із мертвих, смертю смерть подолав, і тим, що в гробах, життя дарував. <i>Тричі, на переміну з людьми.</i></p>
<p><b><i>Перший антифон </i></b></p>
<p><i>Стих 1:</i> Воскликніте Господеві, вся земля,* співайте ж імені Його, віддайте славу хвалі Його <i>(Пс. 65,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Скажіте Богові: Як страшні діла Твої,* у множестві сили Твоєї леститимуть Тобі вороги Твої. <i>(Пс. 65,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> Вся земля нехай поклониться Тобі і співає Тобі,* нехай же співає імені Твоєму, Всевишній <i>(Пс. 65,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь. Молитвами Богородиці,* Спасе, спаси нас.</p>
<p><b><i>Другий антифон </i></b></p>
<p><i>Стих 1:</i> Боже, ущедри нас і благослови нас,* просвіти лице Твоє на нас і помилуй нас. <i>(Пс. 66,2).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 2:</i> Щоб пізнали ми на землі путь Твою,* у всіх народах спасення Твоє. <i>(Пс. 66,3).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Стих 3:</i> Нехай ісповідують Тебе люди, Боже,* нехай ісповідують Тебе люди всі. <i>(Пс. 66,4).</i></p>
<p><i>Приспів:</i> Спаси нас, Сину Божий,* що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон </i></b></p>
<p><i>Стих 1:</i> Нехай воскресне Бог і розбіжаться вороги Його,* і нехай тікають від лиця Його ті, що ненавидять Його <i>(Пс. 67,2).</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p><i>Стих 2:</i> Як іщезає дим, нехай іщезнуть,* як тане віск від лиця вогню. <i>(Пс. 67,3)</i></p>
<p><i>Тропар:</i> Христос воскрес:</p>
<p><i>Стих 3:</i> Так нехай погибнуть грішники від лиця Божого,* а праведники нехай возвеселяться. <i>(Пс. 67,3-4)</i></p>
<p><i>Тропар:</i> Христос воскрес:</p>
<p><i>Вхідне:</i> В церквах благословіть Бога, Господа,* ви – з джерел ізраїлевих. <i>(Пс. 67,27)</i></p>
<p><i>Тропар:</i> Христос воскрес із мертвих, смертю смерть подолав,* і тим, що в гробах, життя дарував.</p>
<p>Слава, і нині: </p>
<p><i>Кондак, глас 8:</i> Хоч і у гріб зійшов Ти, Безсмертний,* та адову зруйнував Ти силу,* і воскрес єси як переможець, Христе Боже,* жінкам-мироносицям звістивши: Радуйтеся,* і Твоїм апостолам* мир даруєш,* падшим подаєш воскресення.</p>
<p><i>Замість Трисвятого:</i> Ви, що в Христа хрестилися, у Христа зодягнулися. Алилуя.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх. <i>(Пс. 18,5)</i></p>
<p><i>Стих:</i> Небеса повідають славу Божу, творіння ж рук Його сповіщає твердь. <i>(Пс. 18,2)</i></p>
<p>__________</p>
<p><i>Апостол: Ді. 2 зач.</i></p>
<p><b>Діяння Апостолів 1, 12-17, 21-26.</b>
<p><i>12</i>. В той час вернулися апостоли в Єрусалим з гори, яка зветься Оливною, що близько Єрусалиму – день ходи в суботу. <i>13</i>. Увійшовши в місто, зійшли на горницю, де вони пробували: Петро і Іван, Яків і Андрій, Филип і Тома, Вартоломей і Матей, Яків Алфеїв і Симон Зилот та Юда, син Якова. <i>14</i>. Всі вони пильно й однодушно були на молитві разом з жінками і Марією, матір'ю Ісуса, та з його братами.
<p><i>15</i>. Тими днями Петро, вставши серед братів, яких зібралось було разом близько ста двадцяти, мовив:
<p><i>16</i>. – Мужі брати! Треба було, щоб збулося Писання, що Дух Святий прорік був устами Давида про Юду, який став проводирем тих, що схопили Ісуса. <i>17</i>. Він був зачислений до нас і прийняв частку служби цієї. 
<p><i>21</i>. Треба, отже, щоб із цих мужів, що сходились з нами ввесь той час, коли Господь Ісус жив з нами, <i>22</i>. почавши від хрищення Івана аж до дня, коли він від нас вознісся, щоб один з них був разом з нами свідком його воскресіння.
<p><i>23</i>. І поставили двох: Йосифа, що зветься Варсавою, на прізвише Юст, і Матія. <i>24</i>. І, помолившись, сказали:
<p>– Ти, Господи, всіх серцезнавче, вкажи, кого з цих двох ти вибрав, <i>25</i>. щоб узяти місце тієї служби й апостольства, від якого відпав Юда, щоб іти на своє місце.
<p><i>26</i>. І кинули жереб, і жереб упав на Матія, і його зараховано до одинадцятьох апостолів.
<p>__________</p>
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих. <i>(Пс. 88,6)</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________</p>
<p><i>Євангеліє: Йо. 2 зач.</i></p>
<p><b>Євангеліє від Йоана 1, 18-28.</b>
<p><i>18</i>. Бога ніхто не бачив ніколи:
<p>Єдинородний Син, що в лоні Отця, той об'явив.
<p><i>19</i>. Ось свідчення Івана, коли юдеї з Єрусалиму були до нього послали священиків і левітів спитати його: хто ти? <i>20</i>. І він признався, не заперечив, признався:
<p>– Я не Христос.
<p><i>21</i>. Вони спитали його:
<p>– Що ж – Ілля ти?
<p>– Ні, – мовив він.
<p>– Пророк ти?
<p>– Ні, – відповів він.
<p><i>22</i>. Тоді вони сказали йому:
<p>– Хто, отже, ти ? – щоб відповісти тим, які нас вислали. Що про себе кажеш?
<p><i>23</i>. Він промовив:
<p>– Я – голос вопіющого в пустині: вирівняйте путь Господню, як сказав пророк Ісая.
<p><i>24</i>. Були ж посланці з фарисеїв. <i>25</i>. І спитали його, кажучи до нього:
<p>– Чого ж ти христиш, коли ти ні Христос, ні Ілля, ні пророк?
<p><i>26</i>. Іван їм відповів:
<p>– Я хрищу водою, але серед вас стоїть той, якого ви не знаєте; <i>27</i>. він – той, що йде після мене, і я не гідний розв'язати йому ремінь сандалів.
<p><i>28</i>. Сталося те у Витанії, по той бік Йордану, де Іван христив.
<p>__________</p>
<p><i>Замість</i> Достойно, <i>приспів:</i> </p>
<p>Ангел сповіщав Благодатній: Чистая Діво, радуйся. I знову кажу: Радуйся. Твій Син воскрес тридневний із гробу, і мертвих воздвигнув Він. Люди, веселіться.</p>
<p><i>І ірмос, глас 1:</i> Світися, світися, новий Єрусалиме, слава бо Господня на Тобі возсіяла. Радій нині й веселися, Сіоне. А Ти, Чистая, красуйся, Богородице, востанням рождення Твого.</p>
<p><i>Так співаємо аж до віддання Пасхи.</i></p>
<p><i>Причасний:</i> Тіло Христове прийміть, джерела безсмертного споживіть. Алилуя, <i>тричі</i>.</p>
<p><i>Коли ж священик мовить:</i> Зі страхом Божим і вірою приступіть, <i>ми, замість</i> Благословен, хто йде в ім’я Господнє, <i>співаємо:</i> Христос воскрес, <i>один раз, цілий тропар</i>.</p>
<p><i>Священик:</i> Спаси, Боже, людей Твоїх:</p>
<p><i>Вірні:</i> Христос воскрес:</p>
<p><i>Священик:</i> Завжди, нині і повсякчас:</p>
<p><i>Вірні:</i> Христос воскрес <i>(3)</i>.</p>
<p><i>А замість</i> Будь ім’я Господнє, <i>співаємо:</i> Христос воскрес <i>(3)</i>.</p>
<p><i>Священик:</i> Благословення Господнє на вас:</p>
<p><i>Вірні:</i> Амінь.</p>
<p><i>Священик:</i> Слава Тобі, Христе Боже:</p>
<p><i>Вірні:</i> Христос воскрес із мертвих, смертю смерть подолав, і тим, що в гробах, життя дарував. Господи, помилуй <i>(3)</i>. Благослови.</p>
<p>Після відпусту з хрестом ієрей, підносячи хрест вгору, виголошує: „Христос, воскрес” (3), а вірні кожного разу відповідають: „Воістину воскрес”. Співаємо прикінцеве „Христос воскрес…” (3), цілий тропар, а після цього закінчуємо співом „і нам дарував життя вічне, поклоняємось його на третій день воскресінню”.</p>
<p>&nbsp;<hr />
<p><b>Ді. 1, 12–17, 21–26. «Всі вони пильно й однодушно перебували на молитві»</b>
<p>Читаючи Євангеліє і твори Отців, Катехизм, ми для себе відкрили багато про Господа і це дуже важливо для нас. Але ще важливіше не тільки знати про Бога, але самому пізнавати Бога. А це відбувається лише в нашій молитві. 
<p>Святе Євангеліє, твори Отців чи Катехизм – це розповідь когось про Господа, це їхній досвід Бога, який вони передають нам. Молитва – це місце, де ми самі з Ним зустрічаємось, де ми здобуваємо свій досвід Господа. Якщо молитва перебуває на гідному місці, цей досвід Бога ми будемо мати. <b>Якщо ж ми занедбуємо молитву, скільки книжок ми б не читали, скільки не чули б лекцій на богословські теми, але ми будемо лише знати про Бога, але не знатимемо Його.</b> 
<p>&nbsp;
<p><b>Йо. 1, 18-28. «Ніхто й ніколи Бога не бачив. Єдинородний Син, що в Отцевому лоні, – Той об’явив».</b>
<p>Напевно, нам, християнам, до кінця годі усвідомити цю подію, яка сталася через народження Ісуса Христа. Бог являє себе людям. І те прагнення Бога, пошук Бога, який завжди був і є в кожній людині, може втамувати лише особиста зустріч з особою Христа. 
<p>В особі Христа Бог показує себе, являє себе. Показує, яким Він був відвічно і який Він тепер. Тому особа Христа – єдина, яка нас провадить до Бога, показує Його нам. Якщо зустрічаємося з Христом – зустрічаємося з нашим Господом. <b>І ми, як християни, мусимо усвідомлювати, що Бог нам подарував, що ми вже маємо, що ми отримали. Ми отримали самого Господа в людському тілі!</b>
<p>&nbsp;<p><b>Владика Венедикт (Алексійчук)</b>