<h2 align="center" ><b>УТРЕНЯ</b></h2>
<p><i>Священник в епітрахилі перед св. дверми виголошує</i>: </p>
<p>Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління (<i>3 р</i>.).</p>
<p>Господи, губи мої відкрий,* і уста мої сповістять хвалу твою (<i>2 р</i>.).</p>
<h3 align="center" ><b>Шестипсалм'я</b></h3>
<p><b>Псалом 3 <i>(у понеділок)</i></b></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 <i>(у вівторок)</i></b></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов Вірніна, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 <i>(у середу)</i></b></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р.), без поклонів</i>. </p>
<p>Господи, помилуй. <i>(3 р.)</i>. Слава, і нині:</p>
<p><b> Псалом 87 <i>(у четвер)</i> </b></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102 <i>(у п'ятницю)</i></b></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсееві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіте Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіте Господа, всі його небесні сили,* слуги його, що чините його волю.</p>
<p>Благословіте Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 <i>(у суботу й неділю)</i></b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і покління: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любови й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милости і ласк, і любови, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливости й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавости, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</i></p>
<h3 align="center" ><b>Ектенія</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії хор співає </i></p>
<h3 align="center" ><b><i>Алилуя</i></b><i> на глас 8:</i></h3>
<p>Алилуя, Алилуя, Алилуя.</p>
<p><i>Стих:</i> З ночі лине дух мій до тебе, Боже, бо світло на землі – повеління твої.</p>
<p><i>Стих:</i> Справедливості навчіться ви, що живете на землі.</p>
<p><i>Стих:</i> Заздрість охоплює людей ненавчених.</p>
<p><i>Стих:</i> Упокори їх, Господи, упокори славних землі.</p>
<p><i>І зараз хор співає троїчні пісні:</i></p>
<p><i>(г. 8):</i> Коли славні учні* обмиванням ніг на вечері просвіщалися,* тоді Юда нечестивий, на грошолюбство хворіючи, отуманився,* і беззаконним суддям тебе, праведного Суддю, продав.* Дивись, скарбів любителю,* на того, що ради них повісився.* Тікай від душевної ненаситности, що на Учителя так наважилась.* Милостивий до всіх, Господи, – слава тобі! <i>(2 р.)</i></p>
<p><b>Слава і нині</b>: Коли славні учні* обмиванням ніг на вечері просвіщалися,* тоді Юда нечестивий, на грошолюбство хворіючи, отуманився,* і беззаконним суддям тебе, праведного Суддю, продав.* Дивись, скарбів любителю,* на того, що ради них повісився.* Тікай від душевної ненаситности, що на Учителя так наважилась.* Милостивий до всіх, Господи, – слава тобі!</p>
<h3 align="center" ><b>Євангеліє</b></h3>
<p><i>Священик бере Євангелію, виходить перед св. двері, стає на незначній відстані перед ними на солеї, кладе Євангелію на аналой і читає її, обернений до людей.</i></p>
<p><i>Диякон:</i> І щоб удостоїтися нам вислухати святого Євангелія, Господа Бога молім.</p>
<p><i>Вірні:</i> Господи, помилуй <i>(3 р.).</i></p>
<p><i>Диякон:</i> Премудрість, прості, вислухаймо святого Євангелія.</p>
<p><i>Священик:</i> Мир всім!</p>
<p><i>Вірні:</i> І духові твоєму.</p>
<p><i>Священик:</i> Від Луки святого Євангелія читання.</p>
<p><i>Вірні:</i> Слава страстям Твоїм, Господи.</p>
<p><i>Диякон:</i> Будьмо уважні.</p>
<p><i>Священик сам читає Євангеліє:</i> </p>
<p>Наближалося свято опрісноків, що зветься Пасха. І первосвященики та книжники шукали, як би його вбити, боялись бо народу. Ввійшов же сатана в Юду, на прізвище Іскаріот, що був з числа дванадцятьох, і він пішов умовитися з первосвящениками та начальниками, як би його видати. Зраділи ті й згодилися дати йому гроші. І він пристав на те й шукав нагоди, щоб видати його без відома народу. Настав день опрісноків, коли треба було жертвувати пасху. Ісус послав Петра та Йоана: “Ідіть”, – сказав, – “та приготуйте нам пасху, щоб ми її спожили”. Вони його спитали: “Де хочеш, щоб ми приготували?”. Він відповів їм: “Ось, коли ввійдете в місто, стріне вас чоловік, що буде нести глечик води. Ідіть слідом за ним у Господеві, куди він увійде, і скажіть господареві дому: Учитель тобі каже: Де світлиця, в якій я з учнями моїми міг би спожити пасху? І він покаже вам горницю велику, вистелену килимами; там приготуйте”. Пішли вони й знайшли так, як він сказав їм, і приготували пасху. І як прийшла година, сів він до столу й апостоли з ним. І він до них промовив: “Я сильно бажав спожити оцю пасху з вами перш, ніж мені страждати, бо кажу вам, я її більш не буду їсти, аж поки вона не звершиться в Божім Царстві”. І, взявши чашу, віддав хвалу й мовив: “Візьміть її і поділіться між собою, бо, кажу вам: Віднині я не буду більше пити з плоду винограду, доки не прийде Боже Царство”. І, взявши хліб, віддав хвалу, поламав, дав їм і мовив: “Це – моє тіло, що за вас віддається. Чиніть це на мій спомин”. Так само чашу по вечері, кажучи: “Ця чаша – це Новий Завіт у моїй крові, що за вас проливається. Одначе, ось рука того, що мене видасть, на столі зо мною. Бо Син Чоловічий іде, як призначено, але горе тому чоловікові, що його видає”. І вони заходились один одного питати, хто б то з них міг бути, що намірявся те зробити. Знялась між ними й суперечка, хто з них має вважатися за більшого. Ісус сказав їм: “Царі народів панують над ними, і ті, що владу над ними мають, доброчинцями звуться. Не так хай буде з вами! А навпаки: більший між вами нехай буде як молодший, а наставник як слуга. Хто бо більший? Той, що за столом, чи той, що служить? Хіба не той, що за столом? Та, проте, я між вами як той, що служить. Ви ті, що перебували зо мною у моїх спокусах, і я завіщаю вам Царство, як мені завіщав Отець мій, щоб їли й пили за столом у моїм Царстві й сиділи на престолах, судячи дванадцять племен Ізраїля. О Симоне, Симоне! Ось Сатана наставав, щоб просіяти вас, як пшеницю, та я молився за тебе, щоб віра твоя не послабла, а ти колись, навернувшись, утверджуй своїх братів”. “Господи”, – сказав Петро до нього, – “з тобою я готовий піти й у тюрму, й на смерть”. А Ісус мовив: “Кажу тобі, Петре, не заспіває нині півень, як ти тричі відречешся, мовляв, мене не знаєш”. Далі сказав їм: “Як я вас посилав без калитки, без торби та взуття, хіба вам чого бракувало?” “Нічого”, – відповіли. Він же до них промовив: “А тепер – хто мас калитку, нехай її візьме, так само й торбу; хто ж не має, хай продасть свою одежу й купить меч. Кажу вам: Має сповнитись на мені, що написане: Його зараховано до злочинців, – бо те, що стосується до мене, кінця доходить”. Вони казали: “Господи! Ось два мечі тут”. А він відповів їм: “Досить!” Тоді вийшов він і пішов, як звичайно, на Оливну гору. Слідом за ним пішли і його учні.<i> (Лк. зач. 108; 22, 1-39)</i></p>
<p><i>Вірні:</i> Слава довготерпінню Твоєму, Господи.</p>
<h3 align="center" ></h3>
<h3 align="center" ><b>Псалом 50</b></h3>
<p>Помилуй мене, Боже, з великої милости твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрости своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b><i>Ектенія:</i></b></h3>
<p>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, Мирлікійського чудотворця;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого <i>(ім'я, якого є храм)</i> і святого преподобномученика Нікона та учнів його, що з ним постраждали, і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>
<p><i>Вірні:</i> Господи, помилуй <i>(12 р.).</i></p>
<p><i>Священик:</i> Благодаттю і щедротами і чоловіколюб'ям єдинородного Сина твого, з яким ти благословенний єси, з пресвятим і благим і животворним твоїм Духом, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Тріодь</b></h3>
<p>КАНОН. Творіння кир Косми. Акростих у первотворі:</p>
<p>Τὴ μακρὰ πέμπτη μακρόν ὕμνον ἐξάδω. <i>Глас 6.</i></p>
<p>Пісня 1</p>
<p><b>[Τ]</b> <i>Ірмос: </i><b>Врозсіч розсікається море Червоне і хвиль кормителька висушується – глибина; для беззбройних стала вона переходом і воднораз для всеозброєних – гробом; і пісня богокрасна співалася: «Славно прославився Христос Бог наш!»</b></p>
<p><i>Приспів: </i>Слава Тобі, Боже наш, слава Тобі.</p>
<p><b>[Η]</b> Всього причина і життя подателька, безмежна Мудрість Божа збудувала дім собі від Чистої Матері, що не пізнала мужа; у храм бо тілесний зодягнувшися, славно прославився Христос, Бог наш!</p>
<p><b>[Μ]</b> Вводячи в тайну Своїх друзів, душепоживну трапезу готує суща Мудрість Божа і чашу безсмертя розчиняє вірним. Приступімо благочесно і закличмо: славно прославився Христос Бог наш!</p>
<p><b>[Α]</b> Прислухаймося, всі вірні, до нествореної і вродженої Мудрости Божої, що скликає високомовною проповіддю; Вона бо взиває: «Вкусіте, і спізнавши, що Благий я, воскликніте: славно прославився Христос Бог наш!»</p>
<p>Пісня 3</p>
<p><b>[Κ]</b> <i>Ірмос: </i><b>Господь усього і Звершитель Бог, зубожівши, з Собою, Безстрасний, творіння з’єднав, і тим, за кого мав умерти, сам Себе, як суща Пасха, переджертвував, взиваючи: «Їжте Тіло моє і у вірі утвердіться!»</b></p>
<p><b>[Ρ]</b> Ізбавительною для всього смертного роду, твоєю чашею, Благий, напоїв єси твоїх учнів, наповнивши її веселістю; Ти бо сам себе священнодієш, взиваючи: «Пийте Кров мою і у вірі утвердіться!»</p>
<p><b>[Α]</b> «Безумний муж, – той, котрий між вами зрадник», – рідним Тобі учням провістив єси, Беззлобний, – «зроду не пізнає сього і, як безтямний, зроду не втямить; однак ви в мені перебувайте – і у вірі утвердитеся!»</p>
<p><i>Мала єктенія</i></p>
<p><i>Диякон:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p><i>Диякон: </i>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p><i>Диякон: </i>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Виголос: </i>Бо Ти єси Бог наш, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><i>Сідальний, глас 1. Подібний </i>Гроб Твой, Спасе:</p>
<p>Хто озера, і джерела,* і моря сотворив,* Той, навчаючи нас благородної покори,* рушником оперезавшись, учням ноги омив,* упокорюючись із безміру добросердя* і підносячи нас із прірви злоби,* Єдиний Чоловіколюбець.</p>
<p><b>Слава:</b> <i>глас 3. Подібний</i> Божественния віри:</p>
<p>Упокорюючись по добросердю,* омив єси ноги учнів Твоїх* і верстати путь божественний їх спрямував;* Петро ж, який від омивання відмовлявся,* враз підкоряється божественному повелінню,* омивання приймаючи і Тебе ревно благаючи* дарувати нам велику милість.</p>
<p><b>І нині:</b> <i>глас 4. Подібний</i> Явился єси днесь:</p>
<p>Трапезуючи, Владико, з учнями Твоїми,* явив єси таїнственно всесвяте Твоє заколення,* яким від тліну ізбавилися* ми, що священні Твої Страсті почитаємо.</p>
<p>Пісня 4</p>
<p><b>[Π]</b> <i>Ірмос:</i> <b>Пророк – провидець тайни Твоєї невимовної, Христе, проголосив: «Приготував єси могутню любов у кріпості, Отче Щедрий: Єдинородного бо Сина, Благий, послав єси у світ умилостивленням».</b></p>
<p><b>[Ε]</b> Йдучи на страсті, що всім Адамовим нащадкам пролили безстрастя, Христе, мовив єси Твоїм друзям: «З вами запрагнув я цієї Пасхи причаститися; мене бо, єдинородного, послав Отець у світ умилостивленням».</p>
<p><b>[Μ]</b> Причащаючись чаші, учням промовив єси, Безсмертний: «Плоду виноградного більше не питиму в сьому житті з вами; мене бо, єдинородного, послав Отець у світ умилостивленням».</p>
<p><b>[Π]</b> «Пиття нове понад усяке слово, говорю я, питиму в Царстві моїм, – сказав єси, Христе, друзям, – коли як Бог із богами буду там з вами; мене бо, Єдинородного, послав Отець у світ умилостивленням».</p>
<p>Пісня 5</p>
<p><b>[Τ]</b> <i>Ірмос:</i> <b>Союзом любови єдналися Апостоли, Владиці всіх – Христові себе віддаючи, гожі ноги очищали, благовістуючи всім мир.</b></p>
<p><b>[Η]</b> Здатна втримувати невтримну і високолетну у повітрі воду, приборкувати безодні і вгамовувати моря, Божа Мудрість воду в умивальницю вливає, і умиває ноги рабів Владика.</p>
<p><b>[Μ]</b> Являє учням образ смирення Владика: Хто у хмари зодягає небозвід, опоясується рушником і приклоняє коліна, щоб рабам омити ноги, – Той, у Чиїй руці дихання всіх сущих.</p>
<p>Пісня 6</p>
<p><b>[Α]</b> <i>Ірмос: </i><b>Остання безодня гріхів оточила мене, і, бурі не в змозі терпіти, як Йона, волаю до Тебе, Владики; «Від тління мене возведи!»</b></p>
<p><b>[Κ]</b> «Господом називаєте мене, о учні, і Вчителем; і достоту, ним Я Є, – взивав єси, Спасе, – тому наслідуйте образ, який ви в мені побачили!»</p>
<p><b>[Ρ]</b> «Скверни хто не має, той ніг омивати не потребує; і ви чисті, о учні, та не всі: ось бо один із вас свавільно безумствує».</p>
<p><i>Мала єктенія</i></p>
<p><i>Диякон:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p><i>Диякон: </i>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p><i>Диякон: </i>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Виголос: </i>Ти бо єси Цар миру і Спас душ наших, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><i>Кондак, глас 2. Подібний </i>Вишніх іщя:</p>
<p>Хліб узявши в руки, зрадник потай їх простягає* і бере ціну Того, Хто руками Своїми лодину створив;* і невиправним зостається Юда, раб і облудник.</p>
<p><i>Ікос:</i> До тайної трапези у страсі всі наблизившись, чистими душами Хліб приймімо, разом з Владикою перебуваючи, щоб побачили ми, як Він ноги учням омиває і рушником обтирає, і чинили так, як бачили: один одному корилися і один одному ноги обмивали, – Сам бо Христос так повелів Своїм учням, передрікши се чинити; але не слухав Юда, раб і облудник.</p>
<p>Пісня 7</p>
<p><b>[Ο]</b> <i>Ірмос: </i><b>Отроки в Вавілоні полум’я печі не убоялися, але, ввержені в осердя полум’я і зрошувані, співали: «Благословен єси, Господи, Боже отців наших!»</b></p>
<p><b>[Ν]</b> Киваючи головою, Юда на продумане злодіяння зважувався, догідний час шукаючи, щоб видати на засуд Суддю, Який є всіх Господь і Бог отців наших.</p>
<p><b>[Υ]</b> «Один із вас, – взивав Христос до друзів, – мене видасть»; вони ж, забувши радість, проймалися тривогою й печаллю: «Скажи, хто се, – говорячи, – Боже отців наших?»</p>
<p><b>[Μ]</b> «Хто зо мною руку свою в полумисок зухвало вкладає, – ліпше було б йому врата життя ніколи не пройти!» – так явив, хто то був, Бог отців наших.</p>
<p>Пісня 8</p>
<p><b>[Ν]</b> <i>Ірмос: </i><b>За закони вітцівські юнаки блаженні в Вавілоні, наражаючись на лихо, зневажили безумне царське повеління і, охоплені вогнем, безсилим їх розплавити, співали достойну Владущого пісню: «Господа оспівуйте, діла, і превозносіте по всі віки!»</b></p>
<p><b>[Ο]</b> Співтрапезники Слова на Сіоні, всеціло Йому віддані блаженні апостоли пішли за Ним, немов за Пастирем – ягнята; і з’єднавшись нерозлучно з Христом, божественним словом живлені, благодарно взивали: «Господа оспівуйте, діла, і превозносіте по всі віки!»</p>
<p><b>[Ν]</b> Закон дружби свідомо зламавши, Іскаріот злощасний ноги обмиті наготував на зраду; і Твій ївши хліб – Тіло Божественне, підняв п’яту на Тебе, Христе, і не зумів візвати: «Господа оспівуйте, діла, і превозносіте по всі віки!»</p>
<p><b>[Ε]</b> Приймав безсовісний Тіло, що гріх відпускає, і Божественну Кров, що за світ проливається, але ані пити її не соромився – продану за ціну, ні не погребував злочинством, і не зумів візвати: «Господа оспівуйте, діла, і превозносіте по всі віки!»</p>
<p><b>Хвалимо, благословимо, поклоняємося Господеві, оспівуючи і превозносячи Його по всі віки.</b></p>
<h3 align="center" ><b><i>Пісня Богородиці</i></b></h3>
<p><i>На 9-ій пісні кадження. </i></p>
<p><i>Диякон або ієрей: </i>Богородицю і Матір Світла в пісня́х величаймо!</p>
<p>Чеснішу <i>не співаємо:</i></p>
<p>Пісня 9</p>
<p><b>[Ξ]</b> <i>Ірмос: </i><b>Гостинністю Владики і безсмертною Трапезою на горньому місці з високими мислями, нумо, вірні, насолодімося, найвищого слова навчившись від Слова, Яке величаємо.</b></p>
<p><b>[Α]</b> «Ідіть», – учням Слово говорить, – «приготуйте на горньому місці Пасху, яка утверджує уми тих, кого бажаю втаємничити неквасним словом істини; твердість же благодаті величайте».</p>
<p><b>[Δ]</b> «Творительку-Премудрість, Отець народжує мене перед віками; Він учинив мене началом шляхів для діл, що нині тайно звершуються; бо, будучи нествореним з природи Словом, я проголошую Своїм те, що нині прийня́в».</p>
<p><b>[Ω]</b> «Як Вірніною я є по сутності, не по сповидності, так і природа, що зо мною з’єдналася, – Божественна дією взаємообміну; тим-то мене, єдиного Христа, пізнайте, що зберігає те, із чого, в чому і чим став я»</p>
<p>Мала ектенія:</p>
<p><i>Диякон або священик:</i> Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Тебе хвалять усі небесні сили, і тобі славу возсилаєм: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Світильний</b>:</h3>
<p>Світлицю твою, Спасе мій, бачу прикрашену,* але одежі не маю, щоб до неї ввійти.* Дай, Світлодавче, осяйність одінню душі моєї і спаси мене. <i>(2 р.)</i></p>
<p><b>Слава і нині</b>: Світлицю твою, Спасе мій, бачу прикрашену,* але одежі не маю, щоб до неї ввійти.* Дай, Світлодавче, осяйність одінню душі моєї і спаси мене.</p>
<h3 align="center" ><i>І співаємо <b>хвалитні</b> на глас 2:</i></h3>
<p><b>Псалом 148</b></p>
<p><b>Усе, що живе, нехай хвалить Господа.* Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<p>Щоб суд написаний над ними вчинити.* Це слава всіх його преподобних.</p>
<p><b>Псалом 150</b></p>
<p>Хваліте Бога у святині його,* хваліте його у твердині сили його.</p>
<p>Хваліте його за його подвиги великі,* хваліте його в його величі безмежній.</p>
<p><i>Стих: </i>Хваліте його звуком рогу,* хваліте його на гарфі й на гуслах.</p>
<p><i>(г.2):</i> Збирається вже Синедріон юдейський,* щоб Творця і Звершителя всесвіту Пилатові видати.* О беззаконні! О невірні!* Адже Грядущого судити живих і мертвих до суду притягають,* і Цілителя пристрастей – до страстей приготовляють.* Господи довготерпеливий, велика Твоя милість, слава Тобі.</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p><i>Йоана Дамаскина:</i></p>
<p>Юда беззаконний, Господи,* вмочивши на вечері руку в полумиску з Тобою,* простягнув до беззаконників руки, щоб узяти срібники;* і він, хто мира обчислив ціну,* не побоявся продати Тебе, Неоціненного;* він, хто ноги простягнув на омиття,* облудно поцілував Владику, щоб видати беззаконникам;* лик же апостольський покинувши* і тридцять срібників викинувши,* не видів він Твого на третій день Воскресіння,* яким помилуй нас.</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Юда, раб і облудник,* учень і зловмисник,* друг і диявол,* ділами таким виявився:* пішов бо за Вчителем, і проти Нього замислив зраду,* і говорив у собі:* «Видам Його, і здобуду зібрані гроші».* Шукав же, щоб і миро було продане,* і щоб Ісуса обманом схопили;* дав поцілунок – видав Христа.* І як ягня на заколення,* так ведений був єдиний Добросердечний* і Чоловіколюбець.</p>
<p><b>Слава, і нині:</b> <i>глас той же:</i> Агнець, що Його прорік Ісая,* гряде на добровільне заколення* і спину віддає на бичування,* щоки на поличники,* лиця ж не відвертає від ганьби опльовувань* і на безчесну смерть засуджується.* Все добровільно приймає Безгрішний,* щоб усім дарувати із мертвих воскресіння.</p>
<h3 align="center" ><b>Мале славослов'я</b></h3>
<p><i>Священик</i>: Тобі належить слава, Господи Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь. </p>
<p><i>Священик:</i> Слава тобі, що Світло нам показав!</p>
<p><i>Вірні:</i> Слава во вишніх Богу, і на землі мир,* в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву. Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Господи, ти був нам пристановищем* по всі роди.</p>
<p>Молюсь: Господи, змилуйся надо мною,* вилікуй мою душу, бо гріх мій − перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже Отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" ><b><i>Прохальна єктенія:</i></b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи (<i>за кожним разом</i>).</p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Після єктенії беремо </i></p>
<p><i> (г. 8):</i> Сьогодні зібралася проти Христа рада нечестивих* і врадила лукаве, щоб, його невинного передати на смерть.* Сьогодні Юда затягає собі срібну мотузку* і позбавляє себе життя – земного і небесного.* Сьогодні Каяфа проти волі пророкує:* Ліпше воно, каже, щоб один умер за народ.* Бо це Христос прийшов страждати за наші гріхи,* щоб визволити нас з ворожої неволі,* як добрий і чоловіколюбець.</p>
<p><i>Стих: </i>Той, хто їв хліб мій, підняв змову проти мене.</p>
<p>Сьогодні Юда закриває в собі вид піклувальника вбогими* і явно відкриває образ лихваря.* Він не журиться вже про бідних* і не миро, що його принесла грішниця, продає,* але Небесне Миро, а за нього одержує срібняки.* Іде до юдеїв і каже беззаконним:* Що дасте мені, щоб я видав вам його?* Дешеву пропонує він ціну, щоб згодилися покупці.* Неоціненного продати хоче, не торгуючись за ціну, як раба-втікача продає;* це бо звичай злодіїв знецінювати дорогоцінності.* Нині ж учень Святе кинув псам:* безумне грошолюбство наповнило його люттю до свого Владики.* Утікаймо від його спокуси, взиваючи:* Довготерпеливий Господи, – слава тобі.</p>
<p><i>Стих: </i>У серці своїм він зло збирає і, вийшовши надвір, розголошує.</p>
<p>Норов твій, беззаконний Юдо, наповняється лукавства!* Хворіючи на грошолюбство,* стягнув ти на себе ненависть усіх людей.* Якщо ти любив багатство, чому ж прийшов ти до того, хто навчає убогости?* Якщо й любив ти його, чому ж продав ти Неоціненного і передав його на смерть?* Вжахнися, сонце, застогни, земле, і, дрижачи, заклич:* Милосердний Господи, – слава тобі!</p>
<p><i>Стих: </i>Словом неправдивим винуватять мене.</p>
<p>Нехай ніхто з вас, вірні, не буде невтаємничений у Владичну Вечерю;* нехай же ніхто, як Юда, не приступає облудно до Трапези.* Він бо, взявши шматок, від Хліба відвернувся;* виглядом він наче учень, а насправді – вбивця;* він радів з юдеями, як перебував з апостолами;* ненавидячи, цілував, а цілуючи, продавав Бога і Спаса душ наших,* що викупив нас від прокляття.</p>
<p><b>Слава і нині</b> <i>(г. 5):</i> Відкриваючи таємницю своїм учням,* навчав ти їх, кажучи: О, друзі, глядіть, щоб ніякий страх не розлучив вас від мене.* Якщо і страждатиму, то за світ, не сумнівайтеся бо в мені:* не прийшов я, щоб мені служили,* але жити й покласти душу мою за спасіння світу.* Коли ви друзі мої, мене наслідуйте:* хто хоче бути першим, хай буде останнім,* володар хай стане слугою.* Залишайтеся при мені і плід принесете.* Я бо – лоза життєдайна.</p>
<p><i>Після стиховні читаємо:</i></p>
<p>Добре воно – прославляти Господа, і співати імені твоєму, Всевишній.</p>
<p>Звіщати вранці милість твою, і ночами – твою вірність.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Тропар</i></b></h3>
<p><i>(г. 8):</i> Коли славні учні* обмиванням ніг на вечері просвіщалися,* тоді Юда нечестивий, на грошолюбство хворіючи, отуманився,* і беззаконним суддям тебе, праведного Суддю, продав.* Дивись, скарбів любителю,* на того, що ради них повісився.* Тікай від душевної ненаситности, що на Учителя так наважилась.* Милостивий до всіх, Господи, – слава тобі!</p>
<h3 align="center" ><b><i>Єктенія усильного благання</i></b><i>:</i></h3>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй. <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Середній відпуст</b></h3>
<p><i>Диякон:</i> Премудрість.</p>
<p><i>Вірні:</i> Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос Господь, що йде на добровільні страждання спасіння нашого ради, істинний Бог наш, молитвами п<a name="_GoBack"></a>речистої своєї Матері, святих славних і всехвальних апостолів, преподобних і богоносних отців наших, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>