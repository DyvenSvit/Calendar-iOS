<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресенню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p>Слава:</p>
<p><i>Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресення.</p>
<p><i>Богородичний, глас 1:</i> Коли Гавриїл звіщав Тобі, Діво: Радуйся,* – з голосом воплочувався Владика всіх* у Тобі, святім кивоті,* як рік праведний Давид:* Явилася Ти ширша небес,* що поносила Створителя твого.* Слава тому, що вселився в Тебе,* слава тому, що пройшов із Тебе,* слава тому, що визволив нас Різдвом твоїм.</p>
<p><i>Прокімен, глас 1:</i> Будь, Господи, милість твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>
<p>__________
<p><i>Апостол: 1 Кор. 131 зач.</i></p><p><b>Перше Послання Апостола Павла до Корінтян 4, 9-16.</b></p><p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.</p><p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа.</p>
<p>__________
<p><i>Алилуя, глас 1:</i> Бог, що дає відплату мені і покорив народи мені <i>(Пс. 17,48).</i></p>
<p><i>Стих:</i> Ти, що величаєш спасення царя і твориш милість помазаникові своєму Давидові і сімені його до віку <i>(Пс. 17,51).</i></p>
<p>__________
<p><i>Євангеліє: Мт. 72 зач.</i></p><p><b>Євангеліє від Матея 17, 14-23.</b></p><p><i>14</i>. В той час якийсь чоловік приступив до Ісуса і, припавши йому до ніг, <i>15</i>. каже:</p><p>– Господи, змилуйся над моїм сином, бо він причинний і тяжко нездужає: часто кидається в огонь, часто й у воду. <i>16</i>. Я був привів його до твоїх учнів, та вони не могли його зцілити.</p><p><i>17</i>. – Роде невірний та розбещений, – відповів Ісус, – доки я маю бути з вами? Приведіть мені його сюди!</p><p><i>18</i>. Ісус погрозив йому, і біс вийшов з хлопця; і юнак видужав тієї ж хвилі. <i>19</i>. Тоді підійшли учні до Ісуса насамоті й спитали:</p><p>– Чому ми не могли його вигнати?</p><p><i>20</i>. Ісус сказав їм:</p><p>– Через вашу малу віру; бо істинно кажу вам: коли матимете віру, як зерно гірчиці, скажете цій горі: перенесися звідси туди – і вона перенесеться; і нічого не буде для вас неможливого. <i>21</i>. А щодо цього роду бісів, то його виганяють лише молитвою і постом.</p><p><i>22</i>. Як вони зібралися в Галилеї, Ісус сказав до них: Син чоловічий має бути виданий у руки людям, <i>23</i>. і вони його уб'ють, але третього дня він воскресне. І вони тяжко зажурились.</p>
<p>__________
<p><i>Причасний, глас 1:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>1 Кр. 4, 9–16. «Бог поставив нас, апостолів, останніми, немов призначених на страту; бо стали видовищем і світові, й ангелам, і людям»</b>
<p>На перший погляд можуть здаватися сумними і драматичними слова апостола, але вони відповідають дійсності. Той, хто живе досконало, праведно, свято, по-християнському, дуже рідко забагато є шанований. Він не раз пригноблений і висміяний, бо є докором іншим, що вони чинять недосконало, що мають жити інакше. 
<p>Бачимо, що непросто було апостолам, не є просто і кожному з нас. Однак кожного з нас Господь покликав до досконалості. <b>Ми маємо ставати досконалими, попри те, що нас не раз не приймає світ. Що більше, маємо показати кожній людині, що жити досконалим життям – реально!</b>
<p>&nbsp;
<p><b>Мт. 17, 14-23. «Щодо цього роду бісів, то його виганяють лише молитвою і постом»</b>
<p>Кожна людина завжди, більш чи менш усвідомлено, шукає Бога. Однак особливим місцем, де ми зустрічаємося з Богом, є молитва. Молитва – це місце будування наших стосунків з Богом. Саме в молитві ми змінюємося. Адже недарма в нашому народі кажуть: «З ким поведешся, в того й наберешся». Молитва – це те місце, де людина наповнюється всім тим, чим володіє Господь: любов’ю, миром, радістю, прощенням та іншим. У молитві людина черпає для себе те, чого потребує від Господа.
<p>Чим є піст? Піст – це обмеження себе в тому, що не дозволяє нам бути з Богом, що відвертає від Господа, що перериває наші стосунки з Ним. Тому Господь каже, що цей рід бісів виганяється молитвою і постом, значить, маємо обмежувати себе в певних речах, що віддаляють нас від Господа. Водночас маємо плекати в житті молитву, бо саме ці стосунки з Богом не тільки змінюють нас особисто, а й змінюють і світ навколо нас. Відомо: де з’являлися святі особи, вони освячували те місце і людей навколо. Дотепер місця паломництв, святинь є там, де жили святі, бо вони своїм життям преобразили місця й обставини.
<p>Так само й з нашим життям: коли перебуваємо ближче до Господа, то змінюємося більше, а тоді свідомо чи несвідомо впливаємо на інших людей; коли ми далі від Бога, то теж впливаємо на інших людей, тільки негативно. Тому тут доречні слова Господні: «Шукайте найперше Царства Небесного, а все інше додасться». <b>Знайшовши Бога, пізнавши Бога, перебуваючи з Богом, обов’язково зауважимо, що все в нас і навколо нас змінюється.</b>
<p>&nbsp;<p><b>Владика Венедикт (Алексійчук)</b>