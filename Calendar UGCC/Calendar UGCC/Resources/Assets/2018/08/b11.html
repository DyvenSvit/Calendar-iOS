<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: </p>
<p><i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині:</p>
<p><i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________
<p><i>Апостол: 1 Кор. 123 зач.</i></p><p><b>Перше Послання Апостола Павла до Корінтян 1, 3-9.</b></p><p><i>3</i>. Браття, благодать вам і мир від Бога, Отця нашого, і Господа Ісуса Христа.</p><p><i>4</i>. Завжди дякую за вас моєму Богові, за благодать Божу, що була вам дана в Христі Ісусі, <i>5</i>. бо ви в ньому збагатились усім – усяким словом і всяким знанням: <i>6</i>. Христове свідоцтво утвердилося серед вас <i>7</i>. так, що не бракує жодного дару ласки вам, що очікуєте об'явлення Господа нашого Ісуса Христа, <i>8</i>. який і укріпить вас до кінця, щоб ви були бездоганними в день Господа нашого Ісуса Христа. <i>9</i>. Вірний Бог, що вас покликав до співучасти зі своїм Сином Ісусом Христом, Господом нашим.</p>
<p>__________
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________
<p><i>Євангеліє: Мт. 78 зач.</i></p><p><b>Євангеліє від Матея 19, 3-12.</b></p><p><i>3</i>. Того часу приступили до Ісуса фарисеї, і, спокушаючи його, спитали:</p><p>– Чи можна чоловікові відпустити свою жінку з якої-будь причини?</p><p><i>4</i>. Він відповів їм:</p><p>– Хіба ви не читали, що Творець від початку сотворив їх, чоловіка і жінку, <i>5</i>. і мовив: тому покине чоловік батька й матір і пристане до своєї жінки, і вони будуть двоє одно тіло, <i>6</i>. так що вони не будуть більше двоє, лиш одне тіло. Що, отже, Бог злучив, людина хай не розлучає.</p><p><i>7</i>. Кажуть вони до нього:</p><p>– Чому ж тоді Мойсей велів дати розвідний лист і відпустити її?</p><p><i>8</i>. Він сказав їм:</p><p>– Задля жорстокости сердець ваших Мойсей дозволив вам відпускати жінок ваших; спочатку ж не було так.</p><p><i>9</i>. А я кажу вам: хто відпускає свою жінку – за винятком розпусти – і жениться з іншою, той чинить перелюб; і хто жениться з розведеною, чинить перелюб.</p><p><i>10</i>. Кажуть до нього учні:</p><p>– Коли така справа чоловіка з жінкою, то ліпше не женитись.</p><p><i>11</i>. Він відповів їм:</p><p>– Не всі розуміють це слово, лише ті, кому дано. <i>12</i>. Бувають бо скопці, що з матірнього лона такими народились; бувають і скопці, яких люди оскопили; бувають і скопці, що самі себе оскопили задля царства небесного.</p><p>Хто може збагнути, нехай збагне.</p>
<p>__________
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 1, 3–9. «Ви в Ньому всім збагатились, – усяким словом і всяким знанням»</b>
<p>Скільки ми б не жили, не зможемо перечитати усіх книг, осягнути всіх знань, завжди щось нам бракуватиме. Маємо лише одне джерело, яке невичерпне і в якому є всі знання – це Бог. У Господі є відповіді на все. Бог – Початок і Кінець, Він допомагає розв’язати всі проблеми і має відповіді на всі запитання. 
<p>Тому якщо ми живемо в Ньому, якщо Бог перебуває в нас, тоді ми маємо саме ці знання, саме в Ньому ми збагачуємося у всьому, чого потребуємо. Каже апостол, <b>що всяким словом і всяким знанням ми збагатимось, якщо ми є з Господом, то все, чого ми потребуємо, будемо знати й розуміти. </b>
<p>&nbsp;
<p><b>Мт. 19, 3-12. «Тому покине чоловік батька й матір і пристане до своєї жінки, і будуть вони двоє одним тілом».</b>
<p>У сучасному світі дуже велика кількість розлучень. Тепер багато людей, одружившись, навіть взявши церковний шлюб, розлучаються і для свого виправдання знаходять багато причин. Люди, які, здавалося б, кохали одне одного, за декілька років, а буває, і за декілька місяців, розходяться. Що є причиною цього?
<p>Думаю, однією з причин є те, що люди не можуть усвідомити, що це Бог подарував їм одне одного. Вони можуть розповідати, як вони познайомилися, як відбулася їхня перша зустріч, як це випадково, на їхній погляд, сталося. Але випадково нічого не стається – усе в наше життя дає Бог. Тому все те, що ми називаємо випадковостями, збігом обставин, – усе це Божий план. І коли Господь звів докупи двох осіб, не раз дуже різних, вихованих у різних родинах, у різних обставинах, часто різної національності, – значить, Він мав свій план щодо них. Та коли Господь дав, щоб вони не тільки познайомилися і прийняли рішення жити разом, а прийшли до храму Божого й отримали церковний шлюб, то це вже – Божа гарантія, навіть більше, це немовби Божа печатка, якою Він стверджує, бере відповідальність на себе за те, що ці люди спроможні жити разом.
<p>Проблема криється саме в тому, що люди не вірять в цю Божу гарантію, вони чинять відповідно до труднощів у стосунках, які постали, чи важких ситуацій, клопотів, які в певний період переживають. <b>Дуже важливо побачити за їхнім шлюбом Господа, який дав їм зустрітися. Який через благословення в Церкві, через шлюб сповнює їх благодаттю і силою до спільного життя.</b> Лише ця віра дасть людині спроможність, хай що б не відбувалося, жити спільним життям.
<p>&nbsp;<p><b>Владика Венедикт (Алексійчук)</b>