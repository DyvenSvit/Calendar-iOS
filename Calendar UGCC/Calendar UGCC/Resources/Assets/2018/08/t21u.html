<h2 align="center" ><b>УТРЕНЯ</b></h2>
<p>Священник в епітрахилі перед св. дверми виголошує: </p>
<p>Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p>Вірні: Амінь.</p>
<p>Слава во вишніх Богу, і на землі мир,* в людях благовоління (3 р.)</p>
<p>Господи, губи мої відкрий,* і уста мої сповістять хвалу твою (2 р.)</p>
<h3 align="center" ><b>Шестипсалм'я</b></h3>
<p>Псалом 3 (у понеділок)</p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p>Псалом 37 (у вівторок)</p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p>Псалом 62 (у середу)</p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. (3 р., без поклонів)</p>
<p>Господи, помилуй. (3 р.). Слава, і нині:</p>
<p>Псалом 87 (у четвер)</p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p>Псалом 102 (у п'ятницю)</p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсеєві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіть Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіть Господа, всі його небесні сили,* слуги його, що чините його волю.</p>
<p>Благословіть Господа, усі його твори, по всіх місцях його правління.* Благослови, душе моя, Господа!</p>
<p>Псалом 142 (у суботу й неділю)</p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! (3 р.).</p>
<h3 align="center" ><b>Утренні молитви</b></h3>
<p>Під час рецитування псалмів, священик читає потиху перед св. дверми оці молитви:</p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милости; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любові й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милості і ласк, і любові, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милости твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливості й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавості, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливости твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>Після псалмів священик вертається до святилища і стає перед престолом, а диякон виходить перед св. двері й виголошує єктенію. Якщо нема диякона, священик сам виголошує єктенію перед св. дверми.</p>
<h3 align="center" ><b>Мирна ектенія</b></h3>
<p>В мирі Господеві помолімся.</p>
<p>Вірні: Господи, помилуй (за кожним разом).</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архієрея нашого (ім'я), Папу Римського, Господеві помолімся.</p>
<p>За блаженнішого верховного Архиєпископа нашого Кир (ім'я), і за преосвященнішого Митрополита нашого Кир (ім'я), і за боголюбивого Єпископа нашого Кир (ім'я), чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (або за село це, або за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Бог Господь...</b> (Пс. 117) <b>на голос 7</b>:</h3>
<p>Бог – Господь, і явився нам; благословен, хто йде в ім'я Господнє.</p>
<p>Стих: Прославляйте Господа, бо він добрий, бо милість його вічна.</p>
<p>Стих: Вони навколо обступили мене, але я ім'ям Господнім переможу їх.</p>
<p>Стих: Я не вмру, а житиму і розказуватиму про діла Господні!</p>
<p>Стих: Камінь, яким знехтували будівничі, став головним на розі. Від Господа це сталось, і дивне воно в очах наших.</p>
<p>(г. 7): Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі. (2 р.)</p>
<p>Слава: (г. 8): Православ'я наставнику,* учителю побожності й чистоти,* світильнику вселенної,* архиєреїв богонатхненна окрасо, Еміліяне премудрий!* Своїми науками ти все просвітив, сопілко духовна!* Моли Христа Бога, щоб спаслися душі наші.</p>
<p>І нині: (г. 7): Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі. </p>
<p>По тропарях співаємо сідальні. </p>
<h3 align="center" ><b>Після першого стихослов'я</b></h3>
<p>Диякон або священик: Ще і ще в мирі Господеві помолімся.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p>Вірні: Амінь.</p>
<p>(г. 4): Ось надійшов пресвітлий Владичний празник.* Прийдіть усі духовно до гори.* Наперед очистившись, вийдім на Тавор,* щоб побачити Христа. </p>
<p>Слава і нині: той же</p>
<h3 align="center" ><b>Після другого стихослов'я</b></h3>
<p>Диякон або священик: Ще і ще в мирі Господеві помолімся.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p>(г. 4, подібний: Здивувався Йосиф): На горі Тавор преобразився ти, Боже,* посеред премудрих Іллі й Мойсея,* в присутності Якова, Симона й Івана.* Петро, бувши там, ось що до тебе мовив:* Добре буде зробити тут три намети:* один Мойсеєві, один Іллі, а один тобі – Владиці Христові.* Ти, що тоді їх опромінив світлом,* просвіти душі наші. </p>
<p>Слава і нині: той же</p>
<h3 align="center" ><b>Псалом 50</b></h3>
<p>Помилуй мене, Боже, з великої милості твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрості своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b>Канон</b></h3>
<p><b>Ірмос 1: Люди ізраїльські, як перейшли, не замочивши ніг,* водяну глибину Червоного моря,* і побачивши потоплених у ній ворогів,* радісно взивали:* Заспіваймо Богові нашому, бо він прославився.</b></p>
<p>Приспів: Слава, Господи, святому преображенню твоєму.</p>
<p>Промовляючи слово життя друзям і навчаючи їх про царство Боже, сказав Христос: «У Мені Отця пізнайте, осяяні світлом неприступним, з радістю взиваючи: «Заспіваймо Богові нашому, бо Він прославився».</p>
<p>Силою різних мов будете ви озброєні, друзі-учні, будете дивні при багатстві їх і славою наповнитеся, бо явлюся світліший від сонця, освітлюючи тих, що з радістю взивають: «Співайте Богові нашому, бо Він прославився».</p>
<p>На горі законодавства й на Таворі бачив Тебе Мойсей раніш у темряві, а нині в неприступному сяйві Божества.</p>
<p><b>Ірмос 3: Лук могутніх знесилився,* а немічні підкріпилися силою,* тим-то й серце моє утвердилося у Господі.</b></p>
<p>Приспів: Слава, Господи, святому преображенню твоєму.</p>
<p>Одягся Ти, Христе, в Адамову природу, змінивши те, що було забруднено, й освітив давню істоту, а сяйвом Лиця Твого добре все впорядив.</p>
<p>Христос, що колись у пустині стовпом огненним і хмарою Ізраїля вів, сьогодні невимовно на горі світлом засяяв.</p>
<p>Вийшли на гору Таворську разом з Тобою найперші апостоли й стали перед Тобою Мойсей та Ілля, як Божі слуги, єдиний Чоловіколюбче.</p>
<p>Ще і ще в мирі Господеві помолімся.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо Ти Бог наш і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p><b>Сідальний</b></p>
<p>На горі Таворі Ти показав славу Свою, Ісусе, перед Іллею з Мойсеєм, Петром, Яковом та Іваном. Петро, що був там, сказав Тобі: «Добре б нам тут три намети зробити — один Мойсеєві, другий Іллі й Тобі один, Владиці Христу. Осяяний світлом, Господи, просвіти душі наші».</p>
<p><b>Ірмос 4: Почув я про славне провидіння твоє, Христе Боже,* бо ти народився від Діви,* щоб від омани визволити тих, що взивають:* Слава могутності твоїй, Господи!</b></p>
<p>Приспів: Слава, Господи, святому преображенню твоєму.</p>
<p>Коли давав Ти на Сипаю писаний закон, Христе-Боже, то з'явився у хмарі, в огні, й темряві, й у вихрі. Слава силі Твоїй, Господи.</p>
<p>Бесідники стояли, як слуги, перед Тобою, Владико Христе, а Ти промовляв до них подихом вогню, й хмари, й тихим вітром. Слава силі Твоїй, Господи.</p>
<p>Мойсей, що в тернині колись передбачав Тебе, також Ілля, що на вогненній колісниці піднявся, Христе, провіщали славу хреста Твого, коли прийшов Ти на гору Тавор.</p>
<p><b>Ірмос 5: Ти, що світлом первісним засяяв,* щоб діла у світлі оспівували тебе, Христе, Сотворителю,* − направ світлом своїм шляхи наші.</b></p>
<p>Приспів: Слава, Господи, святому преображенню твоєму.</p>
<p>Перед Лицем Твоїм гори вклонилися, бо світ і сонце промінням з неба зійшло до ніг Твоїх, Христе, коли Ти зволив прийняти земний образ.</p>
<p>«Ось Спаситель, — виголосили Мойсей та Ілля до учеників, що були на горі, — Христос, що Його раніш ми просвітили, як Бога істинного».</p>
<p>Незмінна природа, сполучившись з людською, невимовно засяяла, виявивши рясноту світла духовного Божества.</p>
<p><b>Ірмос 6: У смутку моєму взивав я до Господа,* і почув мене Бог, Спаситель мій.</b></p>
<p>Приспів: Слава, Господи, святому преображенню твоєму.</p>
<p>Красномовні уста не мають сили висловити величність Твою, бо Ти, як Владика життя й смерті, привів на Тавор-гору Мойсея та Іллю, щоб свідчили про Твоє Божество.</p>
<p>Ти, Христе, що створив невидимими руками по образу Твоєму чоловіка, Твою красу первісну в твориві виявив, не в образі, а як є, по істоті, Ти був і Бог, і чоловік.</p>
<p>Світлом сяйва, яснішого від сонця, засяявши на Таворі, Спаситель нас просвітив.</p>
<p>Ще і ще в мирі Господеві помолімся.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо Ти цар миру і Спас душ наших і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p>Кондак: (г. 7): На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страдання зрозуміли добровільне,* а світові проповідять,* що Ти єси воістину Отче сяяння.</p>
<p><b>Ірмос 7: Авраамові юнаки у Вавилоні колись загасили полум'я в печі,* співаючи пісню:* Боже отців наших, ти благословенний!</b></p>
<p>Приспів: Слава, Господи, святому преображенню твоєму.</p>
<p>Осяяні світлом неприступної слави на горі Таворі, апостоли до Христа взивали: «Отців наших Боже, благословенний Ти».</p>
<p>Від божественного подиху, й росоносної хмари, й від світла Твого, Христе, одержавши насолоду, апостоли співали: «Боже, благословенний Ти».</p>
<p>У світлі неприступнім побачивши Тебе, як Ти засяяв на Таворі, Петро виголосив: «Отців наших Боже, благословенний Ти».</p>
<p><b>Ірмос 8: У Вавилоні юнаки, запалені любов'ю до Бога,* сміливо відкинули погрози гнобителя* і, серед полум'я окроплені росою, співали:* Всі створіння Господні, благословляйте Господа.</b></p>
<p>Приспів: Слава, Господи, святому преображенню твоєму.</p>
<p>Христос, що руками Своїми все держить, пречистими ногами на гору Тавор зійшов і на ній промінням сонця засяяв, старших у законі й благодаті виявив у співанні: «Всі створіння Господні, благословіть Господа».</p>
<p>Побожно стояли Мойсей та Ілля на горі Таворі та, побачивши ясно образ Божественної Особи Христа, що засяяв славою Отця, заспівали: «Всі створіння Господні, благословіть Господа».</p>
<p>Побачивши Христа, покритого хмарою світлою на Таворі, ученики попадали додолу, на землю, і, просвітивши розум, прославили Сина з Отцем і Духом: «Всі створіння Господні, благословіть Господа».</p>
<h3 align="center" ><b>Пісня Богородиці</b></h3>
<p>Диякон: Богородицю і Матір Світла піснями звеличаймо.</p>
<p>Вірні: Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. (після кожного стиха).</p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<p><b>Пісня 9</b></p>
<p>Ірмос (г. 8): Злякався кожний, хто почув про невимовне Боже зшестя,* бо Всевишній з волі своєї аж до тіла зійшов,* і в дівичому лоні став людиною.* Тому ми, вірні, тебе, пречисту Богородицю, величаємо.</p>
<p>Стих: Слава, Господи, святому Преображенню твоєму.</p>
<p>Слуги Слова побачивши на Таворі дивні й преславні речі* та почувши голос Отця, скликнули:* Цей є відбиткою первообразу!* Він – Спас наш!</p>
<p>Стих: Слава, Господи, святому Преображенню твоєму.</p>
<p>Прийдіть і підкоріться, народи!* Вийшовши на святу небесну гору,* станьмо духом у місті Бога живого* і побачимо нашими душевними очима духовне Божество* – Отця і Духа, що сіяє в єдинороднім Сині.</p>
<p>Слава і нині: Любов'ю полонив ти нас, Спасе,* і перемінив своєю божественною милістю.* Спали духовним вогнем наші гріхи* і сподоби нас насититися твоєю поживою,* щоб, радіючи, могли ми величати обидва твої приходи, Благий.</p>
<p><b>Катавасія. Ірмос (г. 4): Народження твоє нетлінне явилося,* Бог вийшов з твого лона* і, як чоловік, з'явився на землі* та між людьми проживав.* Тому тебе, Богородице, величаємо.</b></p>
<p>Ще і ще в мирі Господеві помолімся.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо Тебе хвалять усі сили небесні і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Світильний:</b></h3>
<p>Світло незмінне, Христе!* Сьогодні на Таворі ми бачимо у світлі, тобою появленім,* Світло – Отця неродженого,* і Світло – Духа,* що світлом навчав усе створіння.</p>
<h3 align="center" ><b>Хвалитні</b></h3>
<p>Псалом 148</p>
<p>Хваліте Господа з неба,* хваліте його на висотах.</p>
<p>Хваліте його, всі ангели його,* хваліте його, всі воїнства небесні.</p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p>Псалом 149</p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<p>Щоб суд написаний над ними вчинити.* Це слава всіх його преподобних.</p>
<p>Псалом 150</p>
<p>Хваліте Бога у святині його,* хваліте його у твердині сили його.</p>
<p>Хваліте його за його подвиги великі,* хваліте його в його величі безмежній.</p>
<p>Хваліте його звуком рогу,* хваліте його на гарфі й на гуслах.</p>
<p>Хваліте його на бубні й танком,* хваліте його на струнах і сопілці.</p>
<p>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<h3 align="center" ><b>Мале славослов'я</b></h3>
<p>Священик: Слава тобі, що Світло нам показав!</p>
<p>Вірні: Слава во вишніх Богу, і на землі мир,* в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву. Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Господи, ти був нам пристановищем* по всі роди.</p>
<p>Молюсь: Господи, змилуйся надо мною,* вилікуй мою душу, бо гріх мій − перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже Отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" ><b>Прохальна єктенія:</b></h3>
<p>Сповнім ранішню молитву нашу Господеві.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p>Вірні: Подай, Господи (за кожним разом).</p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо ти Бог милості, ласк і чоловіколюбності, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p>Священик: Мир всім.</p>
<p>Вірні: І духові твоєму.</p>
<p>Диякон: Голови ваші перед Господом схиліть.</p>
<p>Вірні: Тобі, Господи.</p>
<p>Священик читає: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p>Виголошення: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Стихири на стиховні</b></h3>
<p>(г. 4, подібний: Дав ти як знамено): Сьогодні засяяв ти на горі Таворській* і виднієш у світлі як сонце ясне,* показавши друзям своїм,* що ти, Спасе, є Боже Слово* і що з-за милосердя* прийняв ти, Христе, людську природу.* Тому, Ісусе всесильний,* прославляємо твоє чоловіколюбне провидіння,* Спасе душ наших.</p>
<p>Стих: Твої – небеса* і земля теж твоя.</p>
<p>Сьогодні, Христе,* радіють небесні ангели,* святкуючи разом з людьми* твоє славне Преображення на Таворі,* де були з тобою, Христе чоловіколюбче,* Мойсей та Ілля,* Петро, Яків та Іван.* Оспівуємо тебе, Ісусе всесильний,* Спасе душ наших.</p>
<p>Стих: Тавор і Хермон* іменем твоїм радітимуть.</p>
<p>Сьогодні вся стихія,* земна і небесна, хай зупиниться,* щоб похвалити Христа Бога нашого,* що живими і мертвими володіє.* Бо він, Спаситель душ наших,* боговгодно преобразився* і назначив собі на Таворі* по своїй волі первопрестольників* і проповідників Закону й благодаті.</p>
<p>Слава і нині (г. 4): Перед твоїм розп'яттям, Господи,* взяв ти своїх учнів на високу гору і преобразився перед ними,* освітлюючи їх промінням своєї могутності,* бажаючи показати, і чоловіколюб'ям і своєю могутністю, світлість воскресіння.* Його ти, Боже, і нас в мирі сподоби,* як милостивий і чоловіколюбний.</p>
<p>Після стиховні читаємо:</p>
<p>Добре воно – прославляти Господа, і співати імені твоєму, Всевишній.</p>
<p>Звіщати вранці милість твою, і ночами – твою вірність.</p>
<p>Святий Боже, святий Кріпкий, святий Безсмертний, помилуй нас (3 р.).</p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй (3 р.).</p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p>Священик: Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p>Вірні: Амінь. </p>
<h3 align="center" ><b>Тропарі</b></h3>
<p>(г. 8): Православ'я наставнику,* учителю побожности й чистоти,* світильнику вселенної,* архиєреїв богонатхненна окрасо, Еміліяне премудрий!* Своїми науками ти все просвітив, сопілко духовна!* Моли Христа Бога, щоб спаслися душі наші.</p>
<p>Слава: і нині: (г. 7): Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі. </p>
<h3 align="center" ><b>Єктенія усильного благання:</b></h3>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p>Вірні: Господи, помилуй. (3 р. за кожним разом).</p>
<p>Ще молимось за святішого вселенського Архієрея нашого (ім'я), Папу Римського, і за блаженнішого верховного Архиєпископа нашого Кир (ім'я), і за преосвященнішого Митрополита нашого Кир (ім'я), і за боголюбивого Єпископа нашого Кир (ім'я), [і за всечесніших отців наших Протоархимандрита (ім'я), Архимандрита (ім'я), Протоігумена (ім'я) й Ігумена (ім'я)], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p>Священик: Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Середній відпуст</b></h3>
<p>Диякон: Премудрість.</p>
<p>Вірні: Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p>Священик: Слава тобі, Христе Боже, надіє наша, слава тобі!</p>
<p>Вірні: Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй (3 р.). Благослови.</p>
<p>Священик: Христос, істинний Бог наш, що на горі Таворській у славі преобразився перед своїми учнями й апостолами, спасення нашого ради, молитвами пречистої своєї Матері, святих, славних і всехвальних апостолів, Святого ісповідника Еміліяна, єпископа Кизицького і святого (ім'я, якого є храм), і всіх святих, помилує і спасе нас, як благий і чоловіколюбець.</p>
<p>Вірні: Амінь.</p>