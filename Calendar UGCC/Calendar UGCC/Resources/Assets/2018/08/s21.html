<p><b>Святого Еміліяна, ісповідника, єпископа Кизицького</b>
<p><i>Тропар, глас 4:</i> Правилом віри і образом лагідности,* учителем повздержности* явила тебе твоєму стаду всіх речей істина.* Ради цього придбав ти смиренням високе,* убогістю – багате,* отче, священноначальнику Еміліяне,* Моли Христа Бога, щоб спаслися душі наші.
<p><i>Кондак, глас 3:</i> Тебе, сміливого захисника Тройці,* Церква, що за неї постраждав ти, славить, оспівуючи, Еміліяне.* Тому й ми вшановуємо пам’ять твою, кличучи:* визволи від поганського нашестя рабів твоїх.
<p>Святий Еміліян був єпископом міста Кизика. Коли безбожний Лев Вірменин почав переслідувати вірниx за почитання ікон, тоді святий Еміліян рішуче виступив проти безбожної єресі. Єпископа доставили до імператора, і той став йому доводити, що почитання ікон є ідолопоклонством. Святий так відповів цареві:“З давніх-давен усі питання, що стосувалися Христової віри, рішалися в Церкві, а не в царській палаті. Ти, царю, не втручайся у справи, яких не розумієш, а судити про них залиши єпископам”.
<p>За ці слова єпископа Еміліяна було засуджено на вигнання. Переживаючи численні страждання, він продовжував обороняти Христову віри і помер у вигнанні 836 р. Житіє ісповідника Еміліяна було таке досконале, що Церква зачислила його до лику святих.
<p>__________<p><em>У той самий день</em>
<p><b>Святих мучеників Елевтерія і Леоніда</b>
<p>Обидва святі мученики постраждали в Никомидії за імператора Диоклетіяна. Після тяжких мук їх спалили в печі.
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b>