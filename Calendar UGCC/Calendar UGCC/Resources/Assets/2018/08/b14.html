<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p><i>Тропар, глас 1:</i> Болістями святих,* які за Тебе перетерпіли,* дайся ублагати, Господи,* і всі наші болісті зціли,* Чоловіколюбче, молимося.</p>
<p>Слава: </p>
<p><i>Кондак, глас 2:</i> Як світильники світлі явилися ви, божественні мученики, створіння усе світлістю чудес озоряєте,* від недуг звільняючи і глибоку темряву завжди відганяючи,* Христу Богові молячися неустанно за всіх нас.</p>
<p>І нині: </p>
<p><i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Возносіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол:</i></p>
<p><i>Хреста: 1 Кор. 125 зач.</i></p><p><b>Перше Послання Апостола Павла до Корінтян 1, 18-24.</b></p><p><i>18</i>. Браття, слово про хрест – глупота тим, що погибають, а для нас, що спасаємося, сила Божа. <i>19</i>. Писано бо:</p><p>Знищу мудрість мудрих,<br>і розум розумних зведу нінащо.</p><p><i>20</i>. Де мудрий? Де учений? Де дослідувач віку цього? Хіба Бог не зробив дурною мудрість цього світу? <i>21</i>. А що світ своєю мудрістю не пізнав Бога в Божій мудрості, Богові угодно було спасти віруючих глупотою проповіді. <i>22</i>. Коли юдеї вимагають знаків, а греки шукають мудрости, <i>23</i>. ми проповідуємо Христа розп'ятого – ганьбу для юдеїв і глупоту для поган, <i>24</i>. але для тих, що покликані – чи юдеїв, чи греків – Христа, Божу силу і Божу мудрість.</p>
<p><i>Ряд.: 2 Кор. 180 зач.</i></p><p><b>Друге Послання Апостола Павла до Корінтян 5, 15-21.</b></p><p><i>15</i>. Браття, Христос умер за всіх, щоб ті, що живуть, не жили більш для самих себе, а для того, хто за них умер і воскрес.</p><p><i>16</i>. Тому, отже, віднині ми не дивимося ні на кого за людською міркою. Якщо й знали Христа по-людськи, то його тепер більш так не знаємо. <i>17</i>. Тож коли хто у Христі, він нове сотворіння. Старе минуло, настало нове. <i>18</i>. Усе ж від Бога, який примирив нас із собою через Христа і дав нам служіння примирення. <i>19</i>. Бо Бог у Христі примирив собі світ, не вважаючи на провини людей, поклавши нам на уста слово примирення. <i>20</i>. Ми, отже, посли замість Христа, немов сам Бог закликає через нас. Благаємо замість Христа: примиріться з Богом. <i>21</i>. Того, хто не знав гріха, він за нас зробив гріхом, щоб ми в ньому стали Божою праведністю.</p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<p><i>Євангеліє:</i></p>
<p><i>Хреста: Йо. 60 зач.</i></p><p><b>Євангеліє від Йоана 19, 6-11, 13-20, 25-28, 30-35.</b></p><p>В той час первосвященики і старші зібрали раду на Ісуса, щоб його вбити, і привели його до Пилата, кажучи:</p><p><i>6</i>. Візьми і розпни його!</p><p>Каже їм Пилат:</p><p>– Візьміть його ви й розіпніть, бо я ніякої вини не находжу в ньому.</p><p><i>7</i>. Юдеї йому відповіли:</p><p>– У нас є закон, і за законом він мусить умерти, бо він зробив себе Сином Божим.</p><p><i>8</i>. Як Пилат почув те слово, налякався ще більше. <i>9</i>. Вернувся він ще раз у Преторію й каже Ісусові:</p><p>– Звідкіля ти?</p><p>Ісус не дав йому одвіту.</p><p><i>10</i>. Каже йому Пилат:</p><p>– Зі мною не розмовляєш? Хіба не знаєш, що я маю владу відпустити тебе, і маю владу розп'яти тебе?</p><p><i>11</i>. Відповів Ісус:</p><p>– Ти не мав би наді мною ніякої влади, якби тобі не було дано згори. Тому, хто мене тобі видав, має більший гріх.</p><p><i>13</i>. Пилат, почувши те слово, вивів Ісуса і сів на судилищі, на місці, що зветься Літостротон, по-єврейськи – Гаввата. <i>14</i>. А був то день, коли приготовляли Пасху, близько шостої години. І каже до юдеїв:</p><p>– Ось цар ваш.</p><p><i>15</i>. Ті закричали:</p><p>– Геть! Геть із ним! Розпни його!</p><p>Пилат каже їм:</p><p>– Царя вашого розп'яти?</p><p>Первосвященики відповіли:</p><p>– Нема у нас царя, крім кесаря!</p><p><i>16</i>. І видав його їм на розп'яття.</p><p><i>17</i>. Взяли вони Ісуса; і несучи свій хрест, він вийшов на місце, зване Череп, по-єврейськи Голгота. <i>18</i>. Там його розп'яли і з ним двох інших з одного й з другого боку, Ісуса ж посередині. <i>19</i>. Пилат велів зробити напис і прибити на хресті. Написано було: «Ісус Назарянин цар юдейський». <i>20</i>. Багато з юдеїв читали той напис, бо місце, де був розп'ятий Ісус, було близько міста. Писано було по-єврейськи, по-грецьки і по-римськи.</p><p><i>25</i>. При хресті Ісуса стояли його мати, сестра його матері, Марія Клеопова та Марія Магдалина. <i>26</i>. Коли Ісус побачив матір і учня, якого він любив, що стояв біля неї, сказав до матері:</p><p>– Жено, ось син твій.</p><p><i>27</i>. Потім каже до учня:</p><p>– Ось мати твоя.</p><p>І від тієї хвилини учень узяв її до себе.</p><p><i>28</i>. По тому Ісус, знаючи, що все совершилось, щоб збулося Писання, мовив:</p><p>– Жажду.</p><p><i>30</i>. Скуштувавши оцту, Ісус сказав:</p><p>– Совершилось.</p><p>І схиливши голову, віддав духа.</p><p><i>31</i>. Тому що то була п'ятниця та щоб тіла не лишилися в суботу на хресті, бо був Великдень тієї суботи, юдеї просили Пилата, щоб переламали їм голінки і їх зняли. <i>32</i>. Вояки прийшли й переламали голінки першому і другому, що були з ним розп'яті. <i>33</i>. Та коли приступили до Ісуса і побачили, що він уже помер, голінок йому не ламали, <i>34</i>. але один з вояків проколов йому списом бік і зараз же потекла кров і вода.</p><p><i>35</i>. І той, який бачив, свідчить те, і свідчення його правдиве; і він знає, що говорить правду, щоб ви теж увірували.</p>
<p><i>Ряд.: Мр. 3 зач.</i></p><p><b>Євангеліє від Марка 1, 16-22.</b></p><p><i>16</i>. В той час Ісус, проходячи повз Галилейське море, побачив Симона й Андрія, його брата, як вони кидали мережу в море, були бо рибалки. <i>17</i>. Ісус їм сказав:</p><p>– Ідіть за мною, я зроблю вас рибалками людей.</p><p><i>18</i>. І вмить вони покинули мережу й пішли слідом за ним. <i>19</i>. Пройшовши трохи далі, побачив Якова, сина Заведея, та Івана, його брата, що теж були у човні й направляли сіті, <i>20</i>. і відразу їх покликав. І вони зоставили батька Заведея в човні з наймитами та пішли слідом за ним.</p><p><i>21</i>. Прийшли вони в Капернаум, і він у суботу відразу увійшов у синагогу і почав навчати. <i>22</i>. І дивувалися його навчанню, бо навчав він їх як повновладний, не як книжники.</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>2 Кр. 5, 15–21. «Ми ж посли замість Христа, немов би сам Бог напоумлював через нас»</b>
<p>Коли ми вдумаємось у ці слова, бачимо, яку відвагу мав апостол Павло промовляти ці слова. А саме, що апостоли немов би посли від Христа, що сам Господь напоумлює через них свій народ. Апостоли були свідомими того, що Бог покликав їх, щоб вони звістували Царство Небесне, щоб вони свідчили про Бога кожній людині, яка повстане на їхній життєвій дорозі. 
<p>Однаковою мірою це стосується кожного з нас. Кожний, хто охрещений в ім’я Пресвятої Тройці, хто миропомазаний, хто сповідається і причащається, теж є послом від Бога. І саме ми являємо, яким є християнство. Бо люди по нас пізнають, яким є наш Господь. <b>В будь-яких життєвих обставинах і ситуаціях пам’ятаймо, що ми – посли від Господа!</b> 
<p>&nbsp;
<p><b>Мр. 1, 16-22. «Ідіть за мною, я зроблю вас рибалками людей. І вмить, покинувши мережу, пішли слідом за Ним».</b>
<p>Цей випадок оповідає про Петра й Андрія, Якова та Йоана, показуючи їхню рішучість. Коли Бог їх покликав, вони пішли відразу, не задумуючись, як наголошує Євангеліє щодо перших двох апостолів і двох наступних.
<p>Це дуже важливо – вслухатися в те, до чого Бог кличе нас в певну хвилю, у конкретний момент нашого життя. Адже немає такої хвилі, щоб Господь нас не кликав, не потребував нас, не сподівався на нас. І тому дуже важливо завжди бути готовим до Його розпорядження.
<p>Треба вдивлятися в обставини нашого життя, бо саме через них Бог промовляє, вказує, до чого Він нас кличе, яке завдання, яку місію хоче нам доручити. <b>І коли пізнаємо, до чого Бог нас кличе, ніколи не біймося робити ці кроки, але відважно йдімо за Господом.</b>
<p>&nbsp;<p><b>Владика Венедикт (Алексійчук)</b>