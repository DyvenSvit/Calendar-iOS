<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон.</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Слава, і нині: </p>
<p><i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страждання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p><i>Стих:</i> Благослови, душе моя, Господа, Господи, Боже мій, Ти дуже величній <i>(Пс. 103,1)</i>.</p>
<p>__________
<p><i>Апостол: 1 Кор. 126 зач.</i></p><p><b>Перше Послання Апостола Павла до Корінтян 2, 6-9.</b></p><p><i>6</i>. Браття, ми говоримо про мудрість між досконалими, не про мудрість цього віку, ні про мудрість князів цього віку, що зникають; <i>7</i>. але говоримо про мудрість Божу тайну, закриту, що Бог призначив перед віками нам на славу; <i>8</i>. її ніхто з князів цього віку не пізнав, бо якби були пізнали, Господа Слави б не розп'яли, <i>9</i>. але, як написано:</p><p>Чого око не бачило й вухо не чуло,<br>що на думку людині не спало,<br>те приготовив Бог тим, що його люблять.</p>
<p>__________
<p><i>Алилуя, глас 8:</i> Твої є небеса і Твоя є земля <i>(Пс.</i> <i>88,12)</i>.</p>
<p><i>Стих:</i> Блаженні люди, що знають заклик Твій <i>(Пс.</i> <i>88,16)</i>.</p>
<p>__________
<p><i>Євангеліє: Мт. 90 зач.</i></p><p><b>Євангеліє від Матея 22, 15-22.</b></p><p><i>15</i>. Одного разу радились фарисеї, як би зловити Ісуса на слові, <i>16</i>. і посилають до нього своїх учнів разом з іродіянами.</p><p>– Учителю, – кажуть вони, – ми знаємо, що ти щирого серця і що дороги Божої навчаєш по правді і не вважаєш ні на кого, бо не дивишся на лице людей. <i>17</i>. Скажи нам, як тобі здається: чи вільно давати кесареві податок, чи ні?</p><p><i>18</i>. Ісус, знаючи їхнє лукавство, озвався:</p><p><i>19</i>. – Чого мене спокушаєте, лицеміри? Покажіть мені податковий гріш.</p><p>Ті принесли йому динарій. <i>20</i>. Він спитав їх:</p><p>– Чий це образ і напис?</p><p><i>21</i>. Відповідають йому:</p><p>– Кесарів.</p><p>Тоді він до них каже:</p><p>– Віддайте кесареве кесареві, а Боже – Богові.</p><p><i>22</i>. Почувши це, вони здивувались і, лишивши його, відійшли.</p>
<p>__________
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 2, 6–9. «Те, чого око не бачило й вухо не чуло, що на думку людині не спадало, те приготував Бог тим, що його люблять»</b>
<p>Нам, як християнам, подобається жити у цьому світі з його певними вигодами і принадами. Але Господь каже, що Він приготував нам щось більше, ніж краса цього світу. Тому завжди цінуючи і дякуючи Богові за ті добра, які він дає у цьому світі, пам’ятаймо, що на нас чекає щось більше, то ж стараймось не зупиняти нашого погляду на тому, що маємо, будьмо свідомими, що головне нас чекає у Вічності. 
<p>Лиш тоді, коли ми не будемо «приліплюватись» до вигод цього світу, коли ми не будемо перейматися проблемами і турботами цього світу, а будемо розуміти, що нас чекає щось більше, станемо свобідними від радостей цього світу. Так, як людина часто є готова понести різні подвиги, труди, щоби осягнути щось, готова понести всякі незручності, щоби осягнути собі земне щастя, ще більше потрібно нам прагнути осягнути спасення. <b>Тож завжди пам’ятаймо що нам приготував Господь у Вічності, що нас чекає в майбутньому. </b>
<p>&nbsp;
<p><b>Мт. 22, 15-22. «Віддайте ж кесареве – кесареві, а Боже – Богові».</b>
<p>У більшості випадків, коли цитуємо цей вірш: «Віддайте ж кесареве – кесареві», говоримо, що мусимо мати пошану до законів, порядків, які існують у суспільстві. Однак дуже мало звертаємо уваги на другу половину цього вірша: «…а Боже – Богові».
<p>Господь дарував нам життя, яке триває десятки років. У ньому багато не тільки років, а й ще більше місяців, годин, а секунд – неймовірна кількість. Коли приглянемося до нашого буденного дня, то можемо зауважити, що дуже багато часу віддаємо саме «кесареві» – тим чи іншим людським справам, клопотам, обов’язкам. Натомість дуже мало часу посеред дня, посеред тижня ми віддаємо Богові.
<p>Як нам важко молитися наші ранішні, вечірні молитви, ходити до храму, творити добрі діла, як нам трудно віддати Боже Богові. Цей день дарував нам Бог, але нам обтяжливо щодня читати Святе Письмо, книги тих чи інших духовних авторів.
<p>Бог дарував нам ціле життя. Чи ми хоч якусь маленьку його частину можемо присвятити Господеві? Адже остаточно життя й так належить Йому. <b>Тому варто віддати Богові те, що Йому й так належить, – ціле наше життя.</b> 
<p>&nbsp;<p><b>Владика Венедикт (Алексійчук)</b>