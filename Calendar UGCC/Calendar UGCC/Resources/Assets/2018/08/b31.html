<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> У Різдві дівство зберегла Ти,* в успенні світа не оставила Ти, Богородице.* Переставилася Ти до життя, бувши Матір’ю Життя.* I молитвами Твоїми* ізбавляєш від смерті душі наші.</p>
<p>Слава, і нині: </p>
<p><i>Кондак, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________
<p><i>Апостол: Гал. 201 зач.</i></p><p><b>Послання Апостола Павла до Галатів 2, 6-10.</b></p><p><i>6</i>. Браття, щодо тих, що вважать себе бути визначними, якими вони тоді були, мені байдуже, бо Бог не дивиться на обличчя людини, мені ті визначні нічого не додали. <i>7</i>. Навпаки, побачивши, що проповідь євангелія для необрізаних доручена мені, як Петрові для обрізання, <i>8</i>. бо той, хто помагав Петрові в апостольстві між обрізаними, помагав і мені між поганами, <i>9</i>. і визнавши дану мені благодать, Яків, Кифа та Іван, що вважалися стовпами, на знак єдности дали мені й Варнаві правиці, щоб ми йшли до поган, вони ж – до обрізаних; <i>10</i>. тільки щоб ми про вбогих пам'ятали, що я, власне, і намагався робити.</p>
<p>__________
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс 131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________
<p><i>Євангеліє: Мр. 20 зач.</i></p><p><b>Євангеліє від Марка 5, 22-24; 35 - 6, 1.</b></p><p><i>22</i>. В той час до Ісуса приходить один із старших синагоги, Яір на ім'я, і, побачивши його, упав йому до ніг <i>23</i>. і благав його вельми, кажучи:</p><p>– Дочка моя при смерті. Прийди, поклади на неї руки, щоб видужала й жила.</p><p><i>24</i>. І він пішов з ним. Слідом же за ним ішло багато люду, що тиснувся до нього.</p><p><i>35</i>. Коли він ще говорив, приходять від старшини синагоги й кажуть:</p><p>– Дочка твоя померла, чого іще завдаєш клопоту учителеві?</p><p><i>36</i>. Але Ісус, почувши слово, що ті сказали, промовив до старшини синагоги:</p><p>– Не бійся! Тільки віруй.</p><p><i>37</i>. І не дозволив іти нікому з собою, окрім Петра, Якова та Івана, брата Якова. <i>38</i>. Приходять вони до старшини синагоги в хату, й бачить він метушню і тих, що ридали й голосили вельми. <i>39</i>. Увійшов він і каже:</p><p>– Чого метушитесь і плачете? Дівча не померло, воно спить!</p><p><i>40</i>. І насміхались з нього. Він же, виславши усіх, узяв батька дівчати та матір і тих, що з ним були, і увійшов туди, де лежало дівча. <i>41</i>. Взяв він дівча за руку і сказав до нього:</p><p>– Таліта кум (що значить у перекладі: дівчино, кажу тобі, встань).</p><p><i>42</i>. І в ту ж мить дівча встало й почало ходити; мало воно дванадцять років. І всі тим здивувалися вельми. <i>43</i>. Та він велів їм суворо, щоб ніхто про те не довідався, і наказав дати їй їсти.</p><p><i>1</i>. І вийшовши звідти, прибув у свою батьківщину, і слідом за ним пішли його учні. </p>
<p>__________
<p><i>Замість</i> Достойно, <i>приспів:</i> Ангели, бачачи успення Пречистої, здивувалися, як Діва восходить із землі на небо.</p>
<p><i>І ірмос, глас 1:</i> Перемагаються закони природи у Тобі, Діво чиста: бо дівственне є Різдво, і смерть наперед заповідає життя; по різдві діва, і по смерті жива. Спасаєш завжди, Богородице, насліддя Твоє.</p>
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі.</i></p>
<p>&nbsp;<hr />
<p><b>Гл. 2, 6–10. «Бог не дивиться на обличчя людини»</b>
<p>У нашому людському житті ми по-різному ставимось до людей. Часто навіть до тих самих людей ми змінюємо ставлення на різних етапах нашого життя. Іноді стається діаметрально протилежно: колишні друзі стають ворогами, а колишні вороги – друзями. Однак Бог завжди ставиться до нас однаково: завжди дивиться на нас, як на тих, за котрих віддав своє життя, як на тих, на чий образ і подобу ми є сотворені. Ми повсякчас є цінні в очах Господніх. 
<p>А ми ж скоріше у своєму житті часто шукаємо цінності в очах інших людей. Натомість, важливо усвідомити, що є Той, для кого ми завжди цінні. Чи ми робимо добро чи зло, Бог ніколи не перестане нас цінувати. <b>Так і ми намагаймося дивитись на інших людей, не зважаючи на їхні вчинки, бо ж всі вони завжди цінні в очах Божих. А отже, мають бути цінними і для нас. </b>
<p>&nbsp;
<p><b>Мр. 5, 22-24. 35 – 6, 1. «Не бійся! Тільки віруй».</b>
<p>«Не бійтеся!» – саме такими словами розпочав свій понтифікат святий Іван Павло ІІ.
<p>Хоча ми називаємо себе християнами, ходимо до храму, але часто бачимо, що в нашому житті маємо мало відваги повністю довіряти Богові. Правду кажучи, і мусимо собі в цьому признатися щиро та відверто, ми любимо все контролювати, усе планувати, усе передбачати. І тому дуже часто, коли приходять якісь біди чи клопоти, вони вибивають нас із колії, бо вони нам непідвладні, ми не можемо їх контролювати.
<p>Коли опиняємось у ситуації, на яку не можемо вплинути і якої не можемо змінити, то саме для нас лунають слова: «Не бійся! Тільки віруй». Бачимо, що чоловік, старшина синагоги, до якого Ісус звернувся з цими словами, справді сам не міг нічого змінити, бо його дочка вже померла.
<p>Христові слова для нас завжди є фундаментом і заохоченням: не боятися, мати відвагу, стояти непохитно у вірі. Або, як каже наше богослужіння, «ще й ще…» довіряти Богові, покладатися й уповати на Нього. А довіряти Богові – найпевніша річ. Бог єдиний, хто ніколи нікого не підвів і не підведе.
<p>Саме тому, <b>щоб ми перемогли свої страхи й покладалися на Нього, Господь звертається до кожного з нас: «Не бійся! Тільки віруй». </b>
<p>&nbsp;<p><b>Владика Венедикт (Алексійчук)</b>