<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм* охорони люд твій.</p>
<p>Слава, і нині: </p>
<p><i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці:</i></p>
<p>Величає душа моя Господа і возрадувався дух мій у Бозі, Спасі моїм <i>(Лк. 1,46-47),</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди <i>(Лк. 1,48).</i></p>
<p>__________
<p><i>Апостол: 2 Кор. 173 зач.</i></p><p><b>Друге Послання Апостола Павла до Корінтян 3, 4-11.</b></p><p><i>4</i>. Браття, довір’я до Бога ми маємо через Христа, <i>5</i>. не щоб ми були самі здібні мислити що із самих себе, здібність бо наша від Бога. <i>6</i>. Він нас зробив здібними слугами Нового завіту, не з букви, але з духу, бо буква убиває, дух оживляє.</p><p><i>7</i>. Коли ж служіння смерти, вирізане буквами на камінях, було в славі, так що сини Ізраїля не могли дивитися на лице Мойсея через блиск його лиця слави, що мала зникнути, <i>8</i>. то скільки більше служіння духа буде в славі? <i>9</i>. Бо коли служіння засуду славне, служіння виправдання багато більш перевищає у славі. <i>10</i>. І, таким чином, те, що почасти було славне, не має більше слави через багато більшу славу. <i>11</i>. Бо коли те, що минуло, славне, багато більш славне те, що триває.</p>
<p>__________
<p><i>Алилуя, глас 8:</i> Слухай, дочко, і споглянь, і прихили вухо Твоє. <i>(Пс. 44,11) </i></p>
<p><i>Стих:</i> Лицю Твоєму помоляться багаті народи. <i>(Пс. 44,13)</i></p>
<p>__________
<p><i>Євангеліє: Мт. 96 зач.</i></p><p><b>Євангеліє від Матея 23, 29-39.</b></p><p>Сказав Господь юдеям, що до нього прийшли:</p><p><i>29</i>. Горе вам, книжники й фарисеї, лицеміри, що будуєте гроби пророків та прикрашуєте нагробники праведних, <i>30</i>. і кажете: якби ми жили за батьків наших, ми не були б причетні з ними крови пророчої. <i>31</i>. Ви, таким чином, самі признаєтесь, що ви сини тих, які вбивали пророків.</p><p><i>32</i>. Доповнюйте мірку батьків ваших!</p><p><i>33</i>. Змії, гадюче кодло! Як ви можете уникнути пекельного засуду? <i>34</i>. Тому то посилаю до вас пророків, мудреців і книжників. Ви деяких з них уб'єте й розпнете, а деяких бичуватимете у ваших синагогах і гонитимете з міста в місто, <i>35</i>. щоб таким чином упала на вас уся кров праведна, пролита на землі, від крови праведного Авеля до крови Захарії, сина Варахії, якого ви вбили між святинею і жертовником. <i>36</i>. Істинно кажу вам: усе це впаде на цей рід!</p><p><i>37</i>. Єрусалиме, Єрусалиме, що вбиваєш пророків і каменуєш посланих до тебе! Скільки разів хотів я зібрати дітей твоїх, як квочка збирає курчат своїх під крила, але ви не бажали! <i>38</i>. Ось дім лишиться вам порожній. <i>39</i>. Кажу бо вам: ви не побачите мене віднині, доки не скажете: благословен той, що приходить в ім'я Господнє!</p>
<p>__________
<p><i>Причасний:</i> Чашу спасення прийму і ім’я Господнє призову. <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>2 Кр. 3, 4–11. «Здібність бо наша від Бога»</b>
<p>Через наші невдачі, помилки та гріхи ми все більше відкриваємо для себе негативні сторони нашої особистості. Це важливо, щоб знати себе і працювати над собою, змінювати себе. Водночас ми дуже мало пізнаємо, якими позитивними здібностями й талантами ми обдаровані. 
<p>Важливо побачити та відкрити багато талантів і дарів, які Бог нам дав, і головне, що це все від Нього. <b>Також потрібно зрозуміти, що те чи інше+ добро, яке чинимо, це також завдяки Божій благодаті. </b>
<p>&nbsp;
<p><b>Мт. 23, 29-39. «Тому-то посилаю до вас пророків, мудреців і книжників».</b>
<p>Ми часто вважаємо певних осіб нашими друзями, приятелями, інших же – недругами, неприятелями. Ті чи інші обставини сприймаємо як прийнятні, а інші – як неприйнятні для нас, яких хотіли б швидше позбутися. Ще якихось обставин очікуємо й докладаємо неймовірних зусиль, щоб того чи іншого досягнути.
<p>Нам тяжко повірити й сприйняти, що ті чи інші особи – це Божі посланці, ті чи інші ситуації – це дар від Господа. Однак Бог промовляв у Старому Завіті через пророків, а сам Ісус Христос промовляв, коли жив на землі; так Господь і далі промовляє до нас через людей, обставини, події.
<p>Цей Бог не перестає цікавитися нами, цей Бог не перестає любити нас, цей Бог не перестає промовляти до нас. Тому <b>вміймо вдивлятися в події, які стаються в нашому житті, уміймо вслухатися в те, що промовляють до нас люди, усвідомлюймо, що через те чи інше промовляє до нас Сам Господь. </b>
<p>&nbsp;<p><b>Владика Венедикт (Алексійчук)</b>