<h2 align="center" >ВЕЧІРНЯ</h2>
<p>Священик, одягши епітрахиль, виходить північними дверми і, ставши перед зачиненими св. дверми, робить малу метанію і виголошує:</p>
<p>Священик: Благословенний Бог наш завжди, нині і повсякчас, і на віки вічні.</p>
<p>Вірні: Амінь. Слава тобі, Боже наш, слава тобі.</p>
<p>Царю небесний, утішителю, Душе істини,* що всюди єси і все наповняєш,* скарбе дібр і життя подателю,* прийди і вселися в нас,* і очисти нас від усякої скверни,* і спаси, Благий, душі наші.</p>
<p>Святий Боже, святий Кріпкий, святий Безсмертний, помилуй нас (3 р.)</p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй (3 р.)</p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p>Священик: Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p>Вірні: Амінь. Господи, помилуй (12 р.)</p>
<p>Слава Отцю, і Сину, і Святому Духові:*</p>
<p>І нині і повсякчас, і на віки вічні. Амінь.</p>
<p>Прийдіте, поклонімся* Цареві нашому Богу.</p>
<p>Прийдіте, поклонімся* Христові, Цареві нашому Богу.</p>
<p>Прийдіте, поклонімся і припадім* до самого Господа Ісуса Христа, Царя і Бога нашого.</p>
<h3 align="center" >Псалом 103</h3>
<p>Благослови, душе моя, Господа!* Господи, Боже мій, ти вельми великий!</p>
<p>Ти одягнувся величчю і красою,* ти світлом, наче ризою, покрився.</p>
<p>Ти розіп'яв, неначе намет, небо,* ти збудував твої горниці у водах.</p>
<p>Із хмар собі робиш колісницю,* ходиш на крилах вітру.</p>
<p>Вітри своїми посланцями учиняєш,* полум'я вогненне − слугами своїми.</p>
<p>Ти заснував землю на її підвалинах,* не захитається по віки вічні.</p>
<p>Безоднею, немов одежею, покрив її,* понад горами стали води.</p>
<p>Перед погрозою твоєю вони тікали,* перед голосом грому твого тремтіли.</p>
<p>Підвелися гори, зійшли долини до місця,* що ти їм призначив.</p>
<p>Поставив їм границю, якої не перейдуть,* щоб знову покрити землю.</p>
<p>Джерела посилаєш у ріки,* які течуть проміж горами.</p>
<p>Усю звірину, що в полі, вони напувають,* дикі осли там гасять свою спрагу.</p>
<p>Над ними кублиться небесне птаство,* з-поміж гілляк дає свій голос.</p>
<p>Ти напуваєш гори з твоїх горниць,* земля насичується плодом діл твоїх.</p>
<p>Вирощуєш траву для скоту, зела – на вжиток людям,* щоб хліб із землі добували:</p>
<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>
<p>Насичуються дерева Господні,* кедри ливанські, що посадив їх.</p>
<p>На них гніздяться птиці;* бусли – на кипарисах їхнє житло.</p>
<p>Високі гори для оленів,* скелі − для зайців притулок.</p>
<p>Ти створив місяць, щоб значити пори;* сонце знає свій захід.</p>
<p>Наводиш темряву, і ніч надходить,* що в ній ворушаться усі звірі дібровні.</p>
<p>Левенята рикають за здобиччю своєю,* поживи від Бога для себе просять.</p>
<p>Ховаються, як тільки зійде сонце,* лягають у своїх норах.</p>
<p>Виходить чоловік до свого діла,* і до своєї праці аж до вечора.</p>
<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>
<p>Ось море велике, прешироке,* у ньому плазунів без ліку, звірів малих і великих.</p>
<p>Там кораблі проходять,* є і левіятан, якого ти створив, щоб ним бавитися.</p>
<p>Усі вони від тебе дожидають,* щоб дав їм у свій час поживу.</p>
<p>Коли даєш їм, вони її збирають,* як розтулюєш твою руку, вони насичуються благом.</p>
<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>
<p>Зішлеш свій дух, – вони оживають,* і ти відновлюєш лице землі.</p>
<p>Нехай слава Господня буде повіки,* нехай Господь радіє творами своїми.</p>
<p>Спогляне він на землю, і вона стрясається,* торкнеться гір, вони димують.</p>
<p>Я буду Господеві співати поки життя мого,* псалми співатиму, поки буду жити.</p>
<p>Нехай буде приємна йому моя пісня;* у Господі я веселитимусь.</p>
<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>
<p>Слава Отцю, і Сину, і Святому Духові:</p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! (3 р.)</p>
<h3 align="center" ><b>Вечірні молитви</b></h3>
<p>Під час 103-го псалма священик мовить перед св. дверми вечірні молитви. </p>
<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>
<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>
<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милості твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>
<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>
<p>Після псалма священик вертається і стає перед престолом, а диякон виходить перед св. двері і виголошує єктенію. Якщо нема диякона, священик сам виголошує єктенію перед св. дверми. Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми.</p>
<h3 align="center" ><b>Велика ектенія</b></h3>
<p>В мирі Господеві помолімся.</p>
<p>Вірні: Господи, помилуй (за кожним разом).</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архієрея нашого (ім'я), Папу Римського, Господеві помолімся.</p>
<p>За блаженнішого верховного Архиєпископа нашого Кир (ім'я), і за преосвященнішого Митрополита нашого Кир (ім'я), і за боголюбивого Єпископа нашого Кир (ім'я), чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (або за село це, або за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p>Після єктенії священик вертається до святилища і стає перед престолом, а диякон – праворуч нього.</p>
<h3 align="center" ><b>Псалом 140</b></h3>
<p>Хор співає два перші стихи 140-го псалма, голос 2.</p>
<p>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</p>
<p>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</p>
<p>Постав, Господи, моїм устам сторожу;* до дверей губ моїх − варту!</p>
<p>Не дай схилитися серцеві моєму* до чогось злого.</p>
<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>
<p>Нехай праведник по-доброму б'є мене й виправляє,* а олія грішного нехай не намастить голови моєї.</p>
<p>Я все-таки молитимусь,* незважаючи на їхні злі вчинки.</p>
<p>Якщо суддів їхніх скинуть в ущелини скелі,* то почують, що слова мої любі.</p>
<p>Немовби хтось розбив і розрив землю,* розкидано їхні кості перед адом.</p>
<p>Бо до тебе, Господи, мій Боже, мої очі;* до тебе прибігаю, не губи душі моєї.</p>
<p>Збережи мене від петлі, що її наставили на мене,* і від сильця тих, що творять беззаконня.</p>
<p>Нехай грішники впадуть у власні сіті всі разом,* а я пройду безпечно.</p>
<p>Псалом 141</p>
<p>Я голосом моїм до Господа взиваю,* я голосом моїм до Господа молюся.</p>
<p>Скаргу мою перед ним виливаю,* мою скруту йому я виявляю.</p>
<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>
<p>Поглянь праворуч і подивися:* нема нікого, хто дбав би за мене.</p>
<p>Нема куди мені втікати,* нема нікого, хто піклувався би мною.</p>
<p>До тебе, Господи, взиваю й кажу:* Ти моє прибіжище, в землі живих ти − моя доля!</p>
<p>Зверни увагу на моє благання,* бо я вельми нещасний.</p>
<p>Спаси мене від гонителів моїх,* бо вони сильніші від мене.</p>
<p>Виведи з в'язниці мою душу,* щоб дякувати імені твоєму.</p>
<p>Мене обступлять праведники,* бо ти добро мені вчиниш.</p>
<p>Псалом 129</p>
<p>З глибин взиваю до тебе, Господи,* Господи, почуй мій голос.</p>
<p>Нехай будуть твої вуха уважні,* до голосу благання мого.</p>
<h3 align="center" >Стихири</h3>
<p>Стих: Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>
<p>(г. 2, подібний: Коли з дерева): Прийдіть, з вірою святкуймо* пресвітле й божественне преображення Христове.* Довершуючи сьогодні справжню переміну,* піднімаймося духовно на вершину чеснот Христових учнів,* щоб, навчившись з ними об'явлення дивних таїнств,* прославляти Спаса Господа.</p>
<p>Стих: Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>
<p>Радій і побожно веселися, свята Церкво вірних,* святкуючи сьогодні цей величний і всесвітлий празник!* Бо сьогодні Владика всіх преображається* і втрачену красу людини ясно опромінює* зірницею невимовної осяйності,* – більш від зорі, розливши промінне сонячне сяйво.</p>
<p>Стих: Від ранньої сторожі до ночі* від ранньої сторожі нехай уповає Ізраїль на Господа.</p>
<p>Бувши всіх Богом і Творцем,* він, з невимовного багатства свого милосердя, прийняв вигляд слуги;* а сьогодні усуває давній сумерк,* засяявши обличчям і появивши у своїм тілі блиск Божества.* Тому учні налякалися і, з острахом упавши ниць,* поклонилися Владиці всіх.</p>
<p>Стих: Бо в Господа милість і відкуплення велике в нього;* він визволить Ізраїля від усього беззаконня його.</p>
<p>(г. 4, подібний: Як хороброго): Священно з'явлений і богонатхненний Еміліяне!* У тобі визнаємо основу правди,* утвердження віри, визначного вчителя,* помічника в побожності й оселю чистоти,* вибране пристановище,* запашність Духа,* велику скарбницю навчань* й основу Церкви Христової.</p>
<p>Псалом 116</p>
<p>Стих: Хваліте Господа всі народи!* Прославляйте його всі люди!</p>
<p>Вихваляємо тебе,* як апостолів співпрестольника,* рівнозначного страстотерпцям,* співревнителя посників, печать учителів,* божественний образ і Христового тайновидця,* всехвальний Богоносцю,* і боготочну ріку знань,* що потопляє беззаконних і богохульників,* премудрий Еміліяне.</p>
<p>Стих: Велике бо до нас його милосердя, і вірність Господа повіки.</p>
<p>Ти збільшив премудрості талант* і сподобився радості* Господа твого, Всехвальний.* Прикрашений благодаттю* божественного сяйва,* сіяючи як премудра духовна зоря,* ти нині стоїш по життєдайній правиці* і звідси береш своє опромінення,* славний Еміліяне.</p>
<p>Слава І нині (г. 2): Ти, Благий, що світлом твоїм всю землю освітлив,* преобразився на високій горі,* показавши своїм учням силу свою.* Бо ти визволяєш світ від гріхів,* тому й кличемо до тебе:* Милосердний Господи, спаси душі наші.</p>
<h3 align="center" ><b>Світло тихе</b></h3>
<p>Диякон – якщо його нема, то священик:</p>
<p>Премудрість! Прості!</p>
<p>Вірні: Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>
<p>Диякон: Будьмо уважні!</p>
<p>Священик: Мир всім.</p>
<p>Диякон: Премудрість, будьмо уважні!</p>
<h3 align="center" ><b>Прокімен:</b></h3>
<p>Псалом 4 (г. 4):</p>
<p>Господь почує мене,* коли я візву до нього.</p>
<p>Стих: Вислухай мене, коли буду взивати, мій Боже справедливий.</p>
<h3 align="center" ><b>Сподоби, Господи</b></h3>
<p>Сподоби, Господи, цього вечора* без гріха зберегтися нам.</p>
<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене і установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" ><b>Ектенія</b></h3>
<p>Сповнім вечірню молитву нашу Господеві.</p>
<p>Вірні: Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Вірні: Господи, помилуй.</p>
<p>Вечора всього досконалого, святого, мирного і безгрішного у Господа просім.</p>
<p>Вірні: Подай, Господи (за кожним разом).</p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі і покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p>Вірні: Тобі, Господи.</p>
<p>Священик: Бо ти Бог милості, ласк і чоловіколюбності, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<p>Священик: Мир всім.</p>
<p>Вірні: І духові твоєму.</p>
<p>Диякон: Голови ваші перед Господом схиліть.</p>
<p>Вірні: Тобі, Господи.</p>
<p>Священик читає тихо: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>
<p>Священик: Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Стихири на стиховні</b></h3>
<p>(г. 6, подібний: Третього дня): З-за милосердя свого, Христе, прийняв ти вигляд Адама,* першої людини,* і від Діви появився другим Адамом,* а на горі Таворській, Спасе мій, ти преобразився,* відкриваючи своє Божество.</p>
<p>Стих: Твої − небеса* і земля теж твоя.</p>
<p>Побачивши на святій горі твоє Преображення,* здивувалися найкращі представники Закону і благодаті.* З ними і ми поклоняємось тобі з Отцем і божественним Духом.</p>
<p>Стих: Тавор і Хермон* іменем твоїм радітимуть.</p>
<p>Ясно просвічується створіння* твоїм Преображенням, Христе,* що його ти, як Бог, показав своїм апостолам,* і Мойсеєві та Іллі,* несказанно засяявши понад сонце.</p>
<p>Слава і нині (г. 5): Прийдіть, вийдім на гору Господню, в дім Бога нашого,* і побачимо славу його Преображення,* славу як єдинородного від Отця!* Від світла приймімо світло* і, з душевним захопленням,* оспівуймо Тройцю Єдиносущну навіки.</p>
<h3 align="center" ><b>Пісня Симеона</b></h3>
<p>Нині відпускаєш слугу твого, Владико,* за твоїм словом у мирі.</p>
<p>Бо побачили очі мої* спасіння твоє;</p>
<p>Що приготував ти* перед усіма народами;</p>
<p>Світло на просвіту поганам,* і славу люду твого, Ізраїля.</p>
<p>Святий Боже, святий Кріпкий, святий Безсмертний, помилуй нас (3 р.)</p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй (3 р.)</p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p>Священик: Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Тропарі</b></h3>
<p>(г. 8): Православ'я наставнику,* учителю побожності й чистоти,* світильнику вселенної,* архиєреїв богонатхненна окрасо, Еміліяне премудрий!* Своїми науками ти все просвітив, сопілко духовна!* Моли Христа Бога, щоб спаслися душі наші.</p>
<p>Слава: і нині: (г. 7): Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі. </p>
<h3 align="center" ><b>Ектенія усильного благання:</b></h3>
<p>Помилуй нас, Боже, з великої милості твоєї, молимось тобі, вислухай і помилуй.</p>
<p>Вірні: Господи, помилуй. (3р. за кожним разом).</p>
<p>Ще молимось за святішого вселенського Архієрея нашого (ім'я), Папу Римського, і за блаженнішого верховного Архиєпископа нашого Кир (ім'я), і за преосвященнішого Митрополита нашого Кир (ім'я), і за боголюбивого Єпископа нашого Кир (ім'я), [і за всечесніших отців наших Протоархимандрита (ім'я), Архимандрита (ім'я), Протоігумена (ім'я) й Ігумена (ім'я)], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милості, за тих, що творять нам милостиню, і за всіх православних християн.</p>
<p>Священик: Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p>Вірні: Амінь.</p>
<h3 align="center" ><b>Середній відпуст</b></h3>
<p>Диякон: Премудрість.</p>
<p>Вірні: Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p>Священик: Слава тобі, Христе Боже, надіє наша, слава тобі!</p>
<p>Вірні: Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй (3 р.). Благослови.</p>
<p>Священик: Христос, істинний Бог наш, що на горі Таворській у славі преобразився перед своїми учнями й апостолами, спасення нашого ради, молитвами пречистої своєї Матері, святих, славних і всехвальних апостолів, Святого ісповідника Еміліяна, єпископа Кизицького і святого (ім'я, якого є храм), і всіх святих, помилує і спасе нас, як благий і чоловіколюбець.</p>
<p>Вірні: Амінь.</p>
<p><b>Після Вечірні</b></p>
<p>Вірні: Владичице, прийми моління слуг твоїх* і визволь нас від усякої нужди і печалі.</p>