<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Глас 4.</i> Як безцінну красу внутрішньої богообразної скинії,* так зовнішню явив єси велич святого храму слави Твоєї, Господи.* Утверди його повік-віку* і прийми молитвами Богородиці наші благання,* що їх у ньому безнастанно Тобі приносимо,* всіх Життя і Воскресіння.</p>
<p><i>І тропар передсвяття, глас той же:</i> Христове преображення зустрічаймо,* світло торжествуючи у передсвятті,* і закличмо, вірні:* «Наблизився день Божественної веселости:* восходить на гору Таворську Владика* засяяти красою Свого Божества!»</p>
<p>Слава: <i>кондак освячення собору Воскресіння, глас 4.</i> <i>Под. Явился єси:</i> Собори вірних сяють у соборі Воскресіння,* як многосвітлі зорі на небі,* і молячись у ньому, взивають:* «Сей дім утверди, Господи!»</p>
<p>І нині: <i>кондак передсвяття, глас і подібний той же:</i> Днесь Божественним преображенням* уся людська природа вже сяє божественно,* в радості взиваючи:* «Преображається Христос, що спасає</p>
<p>все!»</p>
<p><i>Прокімен, глас 4:</i> Домові Твоєму подобає святість, Господи, на многоту днів. <i>(Пс 92:6).</i></p>
<p><i>Стих:</i> Господь воцарився, в красу зодягнувся. <i>(Пс 92:1)</i></p>
<p>__________
<p><i>Апостол:</i></p>
<p><i>Ряд.: 1 Кор. 125 зач.</i></p><p><b>Перше Послання Апостола Павла до Корінтян 1, 26-29.</b></p><p><i>26</i>. Браття, гляньте на звання ваше: небагато мудрих тілом, небагато сильних, небагато благородних; <i>27</i>. але Бог вибрав немудре світу, щоб засоромити мудрих, і безсильне світу Бог вибрав, щоб засоромити сильних, <i>28</i>. і незначне світу та погорджене Бог вибрав, і те, чого не було, щоб знівечити те, що було, <i>29</i>. щоб жадне тіло не величалося перед Богом.</p>
<p><i>Собору: Євр. 307 зач.</i></p><p><b>Послання Апостола Павла до Євреїв 3, 1-4.</b></p><p><i>1</i>. Браття святі, учасники небесного покликання, вважайте на апостола й архиерея, якого ми визнаємо вірою, Ісуса, <i>2</i>. вірного тому, хто його настановив, як був Мойсей у всім його домі. <i>3</i>. Бо він удостоївся остільки вищої слави понад Мойсея, оскільки більшу честь має будівничий, ніж будинок. <i>4</i>. Усякий бо дім хтось, будує, той же, що збудував усе – Бог. </p>
<p>__________
<p><i>Алилуя, глас 2:</i> Підвалини Його на горах святих. (Пс 86:1) </p>
<p><i>Стих:</i> Преславне сказано було про тебе, граде Божий. (Пс 86:3)</p>
<p>__________
<p><i>Євангеліє:</i></p>
<p><i>Ряд.: Мт. 82 зач.</i></p><p><b>Євангеліє від Матея 20, 29-34.</b></p><p><i>29</i>. В той час, як виходив Ісус з Єрихону, ішло за ним багато народу. <i>30</i>. Два сліпці сиділи край дороги і, почувши, що Ісус проходить мимо, закричали, кажучи:</p><p>– Господи, сину Давида, змилуйся над нами!</p><p><i>31</i>. Люди картали їх, щоб замовкли. А ті ще більше голосили:</p><p>– Змилуйся над нами, Господи, сину Давида!</p><p><i>32</i>. Тоді Ісус зупинився, покликав їх і мовив:</p><p>– Що бажаєте, щоб я учинив вам?</p><p><i>33</i>. Вони кажуть йому:</p><p>– Господи, щоб очі нам відкрились.</p><p><i>34</i>. Змилувався Ісус, доторкнувсь їхніх очей, і вони негайно прозріли й пішли слідом за ним.</p>
<p><i>Собору: Мт. 67 зач.</i></p><p><b>Євангеліє від Матея 16, 13-18.</b></p><p><i>13</i>. В той час, прийшовши в околицю Филипової Кесарії, Ісус спитав своїх учнів:</p><p>– За кого мають люди Сина чоловічого?</p><p><i>14</i>. Ті відповіли:</p><p>– Одні за Івана Христителя, інші за Іллю, ще інші за Єремію або одного з пророків.</p><p><i>15</i>. – На вашу ж думку, – каже до них, – хто я?</p><p><i>16</i>. Озвався Симон Петро і заявляє:</p><p>– Ти – Христос, Син Бога живого.</p><p><i>17</i>. У відповідь Ісус сказав до нього:</p><p>– Щасливий ти, Симоне, сину Йони, бо не тіло й кров це тобі відкрили, а Отець мій небесний. <i>18</i>. Тож і я тобі заявляю, що ти – Петро-Скеля і на цій скелі збудую мою Церкву й адові ворота її не подолають. </p>
<p>__________
<p><i>Причасний:</i> Господи, возлюбив я красу дому Твого і місце обителі слави Твоєї. (Пс 25:8) Алилуя <i>(тричі)</i>.</p>
<p>&nbsp;<hr />
<p><b>1 Кр. 1, 26–29. «Бог вибрав немудре світу, щоб засоромити мудрих, і безсильне світу Бог вибрав, щоб засоромити сильних»</b>
<p>Погляньмо на наше життя. Скільки разів у різних обставинах і ситуаціях ми чуємось безсилими, слабкими й немічними. Апостол також каже про це, що дух сильний, а тіло немічне. Часто наше тіло, наша психофізична частина буття дає нам це почуття неможливости щось змінити в собі чи навколо себе. Але якщо пам’ятаємо, що ще перед нашим народженням Господь віддав своє життя за нас, бо вірив, що ми можемо зробити багато доброго і великого. 
<p>Тому річ не в тому, як ми почуваємось, а в тому, що в Бозі все є можливо. Маємо все більше довіряти Богові. <b>Бог вірить в нас, Він знає про наші здатності та спроможності. Лиш ми маємо все більше зростати в цій довірі та покладатися на Господа. </b>
<p>&nbsp;
<p><b>Мт. 20, 29-34. «А коли почули, що Ісус переходить мимо, закричали, кажучи: “Господи, Сину Давидів, змилуйся над нами!“»</b>
<p>Зазвичай ще з дитячих чи юнацьких років ми звикли, що молитися – це промовляти або прочитувати ті чи інші тексти або, як ми кажемо, ті чи інші молитви. Натомість ми досить рідко згадуємо, що молитва – це зустріч двох осіб: мене і Господа. Тому важливо розуміти, що в молитві я зустрічаюся з Богом. Коли я промовляю до Бога як до особи, це подібно до того, як я спілкуюся з кимось із ближніх.
<p>Цей же епізод показує ще більше: сліпці не тільки промовляли, а кричали, волали. Коли їх зупинили, вони ще більше почали кричати, бо усвідомили, що мають єдину нагоду, щоб отримати Божу допомогу. Сліпці «заробляли» собі на життя тим, що просили, але почувши, що йде Ісус Христос, який може дати їм щось інше, боялися проґавити свій шанс, тому кричали перед Богом у своїй потребі.
<p>Для нас так само важливо не боятися, може, не лише «кричати», а волати всередині свого серця – і Бог завжди почує. Тож запитаймо себе, коли молимося перед Господом: чи справді стоїмо перед Ним як перед особою і чи справді з усього серця «волаємо» і криком душі виражаємо Богові те, чого потребуємо? Євангеліє показує, що сліпці були почуті. <b>Так само й ми, якщо заволаємо, завжди будемо почуті Господом.</b>
<p>&nbsp;<p><b>Владика Венедикт (Алексійчук)</b>