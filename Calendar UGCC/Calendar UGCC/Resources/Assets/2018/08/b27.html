<p><b>Перший антифон повсякденний.</b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b>Другий антифон повсякденний.</b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b>Третій антифон повсякденний.</b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Тропар, глас 4:</i> Люди, заздалегідь тіштеся,* з вірою плещіть руками і в любові зберіться,* днесь радуючися і світло воскликуючи всі з веселістю,* Божа бо Мати має з земного до висот перейти славно.* Її піснями повсякчасно, як Богородицю славимо.</p>
<p><i>І святому, глас 8:</i> Піднісся Ти до чеснот, змолоду полюбивши монаше життя,* бажане сміливо осягнув, вселився Ти в печеру* і, прикрасивши життя Твоє постом і світлістю,* в молитвах як безплотний пробував Ти,* в руській землі, як світле світило, засіяв Ти, отче Теодосіє.* Моли Христа Бога, щоб спаслися душі наші.</p>
<p>Слава: </p>
<p><i>Кондак святому, глас 3:</i> Звізду руську – блаженного Теодосія днесь вшануймо,* що від сходу возсіяла і на захід прийшла,* бо всю цю країну чудесами й чеснотами,* а всіх нас діянням і благодаттю монашого уставу збагатила.</p>
<p>I нині: </p>
<p><i>Кондак передпразденства, глас 4:</i> У славній пам’яті Твоїй* вселенна, оздоблена безтілесним духом,* розумно з веселістю взиває до Тебе:* Радуйся, Діво, християн похвало.</p>
<p><i>Прокімен, глас 7:</i> Чесна перед Господом смерть преподобних Його <i>(Пс.</i> <i>115,6)</i>.</p>
<p><i>Стих:</i> Що віддам Господеві за все, що Він воздав мені? <i>(Пс.</i> <i>115,3)</i>.</p>
<p>__________
<p><i>Апостол:</i></p>
<p><i>Ряд.: 2 Кор. 195 зач.</i></p><p><b>Друге Послання Апостола Павла до Корінтян 12, 10-19.</b></p><p><i>10</i>. Браття, милі мені немочі, погорди, нестатки, переслідування та скорботи Христа ради; бо коли я немічний, тоді я сильний.</p><p><i>11</i>. Хвалячися, я став безумний! Та ви мене примусили до того. Ви бо повинні були мене хвалити, тому що я нічим не гірший від тих «архиапостолів», хоч я й ніщо. <i>12</i>. Ознаки правдивого апостола були вам видні у всякому терпінні, у знаках, чудах та силах. <i>13</i>. Чим бо ви були менші від інших Церков – хіба тим, що я не був для вас тягарем? <i>14</i>. Простіть мені цю кривду. Ось утрете я готовий прийти до вас і тягарем не буду, бо шукаю не вашого, а вас. Не діти повинні збирати батькам маєтки, а батьки дітям. <i>15</i>. Я радо витрачусь і сам себе пожертвую за ваші душі; якщо я люблю вас більше, то мав би бути менше люблений? <i>16</i>. Та нехай буде, що я не обтяжав вас, але хитро узяв вас підступом. <i>17</i>. Чи я вас використав через кого із тих, що до вас послав був? <i>18</i>. Я упросив Тита і з ним послав брата. Хіба Тит вас використав? Хіба ж ми не тим самим ходили духом, не тими самими слідами?</p><p><i>19</i>. З деякого часу ви думаєте, що ми виправдуємося перед вами, але ми перед Богом у Христі говоримо: і все це, мої любі, вам на збудування. </p>
<p><i>Прп.: Євр. 334 зач.</i></p><p><b>Послання Апостола Павла до Євреїв 13, 7-16.</b></p><p><i>7</i>. Браття, пам’ятайте про наставників ваших, які звіщали вам слово Боже, і, дивлячись уважно на кінець їхнього життя, наслідуйте їхню віру. <i>8</i>. Ісус Христос учора й сьогодні – той самий навіки.</p><p><i>9</i>. Не дайте себе звести різними та чужими науками; воно бо добре укріпити серце благодаттю, не стравами, які не принесли ніякої користи тим, що їх тримались. <i>10</i>. У нас є жертовник, з якого не мають права їсти ті, що при наметі служать. <i>11</i>. Бо м'ясо тих звірят, кров яких первосвященик вносив у святиню за гріхи, палиться за табором. <i>12</i>. Тому й Ісус, щоб освятити народ власною кров'ю, страждав поза містом. <i>13</i>. Вийдімо, отже, до нього поза табір, несучи наругу його, <i>14</i>. бо ми не маємо тут постійного міста, але майбутнього шукаємо. <i>15</i>. За його посередництвом приносімо завжди Богові жертву хвали, тобто плід уст, які визнають його ім'я. <i>16</i>. Добродійства та взаємної щедроти не забувайте: такі бо жертви Богові приємні.</p>
<p>__________
<p><i>Алилуя, глас 6:</i> Блажен муж, що боїться Господа, заповіді Його дуже любі йому <i>(Пс. 111,1)</i>.</p>
<p><i>Стих:</i> Сильне на землі буде сім’я його <i>(Пс.</i> <i>111,2)</i>.</p>
<p>__________
<p><i>Євангеліє:</i></p>
<p><i>Ряд.: Мр. 16 зач.</i></p><p><b>Євангеліє від Марка 4, 10-23.</b></p><p><i>10</i>. Того часу приступили до Ісуса учні, як він зостався на самоті, і запитали, що означали притчі. <i>11</i>. І він сказав їм:</p><p>– Вам дана тайна царства Божого; тим же, що осторонь, усе дається у притчах, <i>12</i>. щоб вони, дивлячись, не бачили, слухаючи, не розуміли, щоб, бува, не навернулись і щоб їм не простилось.</p><p><i>13</i>. І сказав їм:</p><p>– Не розумієте цієї притчі? Як же тоді вам розуміти всі притчі? <i>14</i>. Сіяч сіє слово. <i>15</i>. Ті, що край дороги, де сіється слово, коли почують слово, сатана зараз же приходить і бере геть посіяне в них слово. <i>16</i>. Так само посіяне на каменистому ґрунті – це ті, що, почувши слово, зараз же з радістю його приймають, <i>17</i>. але, не маючи у собі коріння й стійкости, вони згодом, коли настає утиск або переслідування за слово, негайно зневірюються. <i>18</i>. Ще інші, посіяні між терня, це ті, що чули слово, <i>19</i>. але ось клопоти світу цього, принада багатства й жадоба інших речей, увіходять і, заглушують слово, і воно стає неплідним. <i>20</i>. А що посіяні на добрій землі, це ті, які чують слово, його приймають і приносять плід: хто у тридцять, хто у шістдесят, хто у сто разів більше.</p><p><i>21</i>. І говорив їм:</p><p>– Хіба вносять світло на те, щоб поставити його під посудом або під ліжком, і не на те, щоб поставити його на свічнику? <i>22</i>. Немає бо нічого схованого, що не мало б стати явним, ані немає нічого тайного, що не вийшло б на явне. <i>23</i>. Хто має вуха слухати, хай слухає!</p>
<p><i>Прп.: Мт. 43 зач.</i></p><p><b>Євангеліє від Матея 11, 27-30.</b></p><p>Сказав Господь своїм учням:.</p><p><i>27</i>. Все передане мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.</p><p><i>28</i>. Прийдіть до мене всі втомлені й обтяжені, і я облегшу вас. <i>29</i>. Візьміть моє ярмо на себе й навчіться від мене, бо я лагідний і сумирний серцем, і найдете полегшу душам вашим. <i>30</i>. Ярмо бо моє любе й тягар мій легкий.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 12, 10–19. «Бо коли я немічний, тоді я міцний»</b>
<p>Апостол Павло вказує, що йому були милі його немочі, погорди, нестатки, переслідування. У нашому ж щоденному житті важко одразу пізнати, хто є віруючий, а хто невіруючий. Але саме життя, сповнене непростих життєвих ситуацій, показує, ким ми є, бо саме тоді засвідчується наша віра. Так само апостол Павло вказує на те, що коли він немічний, тоді він сильний, сильний в Ісусі Христі. 
<p>Напевно кожен із нас має досвід того, як він бореться зі своїми недоліками і хибами, слабкостями і гріхами. Дуже часто не можемо дати собі ради. І це велика правда: ми не можемо дати собі ради самі. І коли почуваємось безпомічними й немічними, це нормальний стан для людини. Бо лише тоді, коли ми це собі усвідомимо, Господь може діяти, прийти та дати нам свою благодать і силу. А коли ми самі намагаємось вирішити свої проблеми, то ж тоді практично не потребуємо Господа. <b>Тому часто наше відчуття немічности та слабкости – це нагода зрозуміти, що Господь здатний зробити все для того, хто покладається на Нього і довіряє Йому. </b>
<p>&nbsp;
<p><b>Мр. 4, 10-23. «Немає бо нічого схованого, що не має стати явним».</b>
<p>Коли проаналізувати наше життя, то можемо спостерегти, як у різних ситуаціях ми граємо різні ролі. По-різному поводимося в тих чи інших середовищах, інакшою є наша поведінка з різними людьми. Буває, що деколи, неочікувано навіть для нас, наша поведінка стає незвичною, особливо в складних ситуаціях. Якраз тоді, коли маємо якісь біди чи проблеми, можемо побачити справжнє наше внутрішнє «я» – чим ми насправді живемо.
<p>І такі випадки, про які кажемо: «Я від себе того не очікував», чи коли хтось інший може про нас сказати: «Як він міг таке зробити?», ілюструють ці слова з Євангелія: те, що було тайним, вийшло на яв.
<p>Тому складні ситуації Бог дає саме для того, щоб ми побачили, хто ми є насправді. Проблеми і труднощі в нашому житті Господь допускає для того, щоб ми немовби побачили себе в дзеркалі. <b>Ті чи інші обставини і людей Бог нам посилає для того, щоб усе, що в нас сховане, вийшло на яв.</b>
<p>&nbsp;<p><b>Владика Венедикт (Алексійчук)</b>