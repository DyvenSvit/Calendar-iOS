<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Життя родительку – чисту Богоматір* в утробі носила Ти, богомудра Анно.* Тому, у славі радіючи, нині переставилася Ти до небесного прийняття,* де житло тих, що веселяться,* просячи прогрішень прощення* для тих, що в любові Тебе почитають, присноблаженна.</p>
<p>Слава: </p>
<p><i>Кондак, глас 2:</i> Прародичів Христових пам’ять празнуємо,* з вірою просячи їх помочі,* щоб ізбавилися від усякої скорби всі, що кличуть:* Бог наш з нами, що їх прославив, як і благоволив.</p>
<p>I нині:</p>
<p><i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив Той,* Хто вселився в утробу приснодівственну.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс.</i> <i>67,36)</i>.</p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс.</i> <i>67,27)</i>.</p>
<p>__________
<p><i>Апостол:</i></p>
<p><i>Ряд.: 2 Кор. 172 зач.</i></p><p><b>Друге Послання Апостола Павла до Корінтян 2, 14 - 3, 3.</b></p><p><i>14</i>. Браття, Богові подяка, який завжди дає нам брати участь у його побідоноснім ході у Христі і через нас на кожному місці виливає запах свого знання. <i>15</i>. Бо ми для Бога – пахощі Христові серед тих, що спасаються, і серед тих, що гинуть. <i>16</i>. Для одних запах, що від смерти веде до смерти, а для інших запах, що від життя веде до життя. <i>17</i>. Хто, отже, здатний до того? Ми не так, як багато інших, що торгують словом Божим; ми щиро, ми від Бога говоримо, перед Богом, у Христі.</p><p><i>1</i>. Чи нам знову починати себе поручати? Чи, може, потребуємо, як дехто, поручальних до вас чи від вас листів? <i>2</i>. Наш лист – це ви, лист, написаний у серцях наших, який усі люди знають і читають. <i>3</i>. Відомо ж, що ви – лист Христа, виготуваний нами; написаний не чорнилом, але Духом Бога живого, не на камінних таблицях, а на тілесних таблицях серця.</p>
<p><i>Анни: Гал. 210 зач.</i></p><p><b>Послання Апостола Павла до Галатів 4, 22-31.</b></p><p><i>22</i>. Браття, Авраам мав двох синів: одного від рабині, другого ж від вільної. <i>23</i>. Та той, що від рабині, народився за тілом, той же що від вільної – за обітницею. <i>24</i>. Це має інше значення: ті дві жінки – два завіти; один з гори Синаю, що рабів родить, це – Агар. <i>25</i>. Гора ж Синай в Арабії і відповідає теперішньому Єрусалимові, що в рабстві зо своїми дітьми. <i>26</i>. Але вишній Єрусалим – вільний, він мати всім нам. <i>27</i>. Написано бо:</p><p><em>Веселися, неплідна, що не родиш!<br>Возкликни, рада та весела, ти, що мук породіллі не знала,<br>бо у покинутої дітей більш, ніж у тієї, що має чоловіка.</em></p><p><i>28</i>. Ви ж, брати, як Ісаак, діти обітниці. <i>29</i>. Та як тоді той що родився за тілом, гонив того, що родився за духом, так і тепер. <i>30</i>. Та що каже Писання? Прожени рабиню та її сина, бо син рабині не унаслідить з сином вільної. <i>31</i>. Отак, брати, ми сини не рабині, але вільної.</p>
<p>__________
<p><i>Алилуя, глас 1:</i> Спасення праведним від Господа і оборонець Він їм у часі скорби <i>(Пс.</i> <i>36,39)</i>.</p>
<p><i>Стих:</i> I поможе їм Господь, і ізбавить їх, і забере їх від грішників, і спасе їх, бо уповали на Нього <i>(Пс.</i> <i>36,40)</i>.</p>
<p>__________
<p><i>Євангеліє:</i></p>
<p><i>Ряд.: Мт. 95 зач.</i></p><p><b>Євангеліє від Матея 23, 23-28.</b></p><p>Сказав Господь юдеям, що до нього прийшли:</p><p><i>23</i>. Горе вам, книжники й фарисеї, лицеміри, що даєте десятину з м'яти, кропу і кмину, а занедбуєте, що найважливіше в законі: справедливість, милосердя і віру. <i>24</i>. І те слід робити, і того не слід лишати. Сліпі проводирі, що комара відціджуєте, а ковтаєте верблюда.</p><p><i>25</i>. Горе вам, книжники й фарисеї, лицеміри, що очищаєте зверху чашу й миску, а всередині вони повні здирства та нездержливости. <i>26</i>. Сліпий фарисею! Очисть спершу середину чаші й миски, щоб і назовні були чисті.</p><p><i>27</i>. Горе вам, книжники й фарисеї, лицеміри, що схожі на побілені гроби, які зверху здаються гарними, а всередині повні мертвих кісток і всякої нечисти. <i>28</i>. Отак і ви: назовні здаєтесь людям справедливі, а всередині ви повні лицемірства й беззаконня.</p>
<p><i>Анни: Лк. 36 зач.</i></p><p><b>Євангеліє від Луки 8, 16-21.</b></p><p>Сказав Господь:</p><p><i>16</i>. Ніхто не засвічує світила, щоб його вкрити посудиною або поставити під ліжко, а, навпаки, його ставлять на свічнику, щоб ті, що входять, бачили світло.</p><p><i>17</i>. Нічого бо нема схованого, що не стало б явним, нічого тайного, що не стало б знаним і не вийшло на яв.</p><p><i>18</i>. Вважайте, отже, як слухаєте: бо хто має, тому дасться: а хто не має, візьмуть і те, що йому здається, ніби має.</p><p><i>19</i>. Мати його і брати прийшли до нього, та через народ не могли до нього доступитись. <i>20</i>. Йому сказали:</p><p>– Мати твоя і брати стоять надворі, хочуть побачитись з тобою.</p><p><i>21</i>. Він у відповідь сказав їм:</p><p>– Мати моя і брати мої – це ті, що слухають слово Боже й виконують його.</p>
<p>__________
<p><i>Причасний:</i> Радуйтеся, праведні, у Господі, правим належить похвала <i>(Пс.</i> <i>32,1)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 2, 14 – 3, 3. «Наш лист – це ви»</b>
<p>Напевно, раніше люди більше писали листи, тепер через сучасні засоби комунікації відвикли від цього. Знаємо, що лист передавав усе те, що людина хотіла передати, можна символічно сказати – передавав цілу людину через її слова, стиль і думку. 
<p>Так само і наше життя – немов би лист. Важливо, чи ми – той добрий лист, який Господь пише в нас. Чи інші можуть у нас прочитати про Бога. Каже Господь, що по ділах наших пізнають, чиї ми діти. <b>Задумаймось, чи інші зможуть відчитати живе і «ходяче» Євангеліє в кожному з нас?</b>
<p>&nbsp;
<p><b>Мт. 23, 23-28. «Занедбуєте, що найважливіше в законі: справедливість, милосердя і віру».</b>
<p>На полицях книгарень часто можемо побачити дуже багато книжок про правила поведінки, правила етикету, про розв’язування конфліктних ситуацій і багато подібного. Усі ці знання певною мірою допомагають людині функціонувати в суспільстві, налагоджувати суспільні стосунки. Але однаково завжди залишається слабке місце тих книжок, бо кожна ситуація не подібна на іншу. Правильніше сказати: кожна життєва ситуація є цілковито нова й неповторна, ніколи ситуації й обставини не є ідентичними. Тому не завжди можна мати незмінне правило етикету чи якісь норми поведінки.
<p>Дуже часто, коли виникає складна ситуація, – людина вмить забуває все, чого навчилася, як має чинити й поводитися. В одній книжці про життя в концтаборі описано, що до трьох тижнів з людини спадало все культурне нашарування. Тому в концтаборі людина могла виявитися або великим героєм, або в якійсь гіршій людській якості.
<p>Так відбувається і в нашому житті, яке має конкретні обставини, ситуації. І що вони складніші, то більше показують нам та іншим, наскільки наше життя є глибоким у Бозі, наскільки воно духовне, наскільки ми живемо з Богом. Адже зовнішні обставини – це ті ситуації, де виявляється наша особистість. <b>Чим ми наповнені всередині, те в конкретних обставинах нашого життя показується назовні.</b>
<p>&nbsp;<p><b>Владика Венедикт (Алексійчук)</b>