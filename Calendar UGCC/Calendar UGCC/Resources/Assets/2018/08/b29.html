<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пречистому образові Твоєму поклоняємося, благий,* просячи прощення прогрішень наших, Христе Боже,* бо волею благоволив єси плоттю зійти на хрест,* щоб ізбавити тих, що їх створив єси, від неволі ворожої.* Тому благодарственно кличемо Тобі:* Ти радістю сповнив усе, Спасе наш, прийшовши спасти світ.</p>
<p><i>Тропар, глас 1:</i> У Різдві дівство зберегла Ти,* в успенні світа не оставила Ти, Богородице.* Переставилася Ти до життя, бувши Матір’ю Життя.* I молитвами Твоїми* ізбавляєш від смерті душі наші.</p>
<p>Слава: </p>
<p><i>Кондак, глас 8:</i> Неописанне Слово Отче* із Тебе, Богородице, воплоченням описалося* і, осквернений образ у давнє зобразивши,* з божественною добротою з’єднало,* та ісповідуючи спасення, ділом і словом ми це являємо.</p>
<p>І нині: </p>
<p><i>Кондак, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4, пісня Отців:</i> Благословен єси, Господи, Боже отців наших, і хвальне, і прославлене ім’я Твоє на віки <i>(Дан. 3,26).</i></p>
<p><i>Стих:</i> Бо праведний єси в усьому, що створив Ти нам <i>(Дан. 3,27).</i></p>
<p>__________
<p><i>Апостол:</i></p>
<p><i>Образу: Кол. 250 зач.</i></p><p><b>Послання Апостола Павла до Колосян 1, 12-18.</b></p><p><i>12</i>. Браття, дякуйте Отцеві, який зробив вас гідними мати участь у наслідді святих у світі, <i>13</i>. який вирвав вас із влади тьми й переніс у царство свого возлюбленого Сина, <i>14</i>. що в ньому маємо відкуплення, прощення гріхів.</p><p><i>15</i>. Він – образ невидимого Бога, первородний усього сотворіння, <i>16</i>. бо в ньому все було сотворене, що на небі й що на землі, видиме й невидиме: чи то престоли, чи господства, чи начала, чи власті, все було ним і для нього сотворене. <i>17</i>. Він єсть раніш усього, і все існує в ньому. <i>18</i>. Він є також голова тіла, тобто Церкви. Він начало, первородний з мертвих, щоб у всьому мав першенство.</p>
<p><i>Ряд.: 2 Кор. 197 зач.</i></p><p><b>Друге Послання Апостола Павла до Корінтян 13, 3-13.</b></p><p><i>3</i>. Браття, ви шукаєте доказу, що у мені говорить Христос, який супроти вас не безсильний, але сильний між вами. <i>4</i>. Хоч його розп'ято через неміч, але він живе Божою силою. Такі ми, хоч немічні в ньому, однак будемо з ним жити Божою силою вам на благо.</p><p><i>5</i>. Розпізнавайте самих себе, чи ви у вірі; випробовуйте самих себе. Хіба не знаєте самі по собі, що Ісус Христос у вас перебуває? Коли ні, то ви не випробувані. <i>6</i>. Та надіюся, ви пізнаєте, що ми таки випробувані. <i>7</i>. Ми молимося до Бога, щоб ви ніякого зла не чинили: не щоб ми явились випробувані, але щоб ви добро чинили, навіть якби ми самі не були випробувані. <i>8</i>. Бо ми не можемо нічого проти правди, а тільки за правду. <i>9</i>. Ми бо радуємося, коли ми немічні, а ви сильні. Саме про це ми й молимося: про вашу досконалість. <i>10</i>. Тому й пишу вам це, не бувши поміж вами, щоб, коли прийду, не чинити суворо силою влади, яку дав мені Господь на те, щоб будувати, а не руйнувати.</p><p><i>11</i>. Зрештою, брати, радійте, прямуйте до досконалости, бадьоріться, будьте однієї думки, живіть мирно, і Бог любови та миру буде з вами. <i>12</i>. Вітайте один одного святим цілунком. Всі святі вас вітають.</p><p><i>13</i>. Благодать Господа Ісуса Христа, і любов Бога, і причастя Святого Духа з усіма вами.</p>
<p>__________
<p><i>Алилуя празника, глас 8:</i> Воскресни, Господи, в упокій Твій, Ти і кивот святині Твоєї <i>(Пс 131,8)</i>.</p>
<p><i>Стих, глас 4:</i> Мойсей і Арон між єреями Його і Самуїл між тими, що призивають ім’я Його <i>(Пс. 98,6).</i></p>
<p>__________
<p><i>Євангеліє:</i></p>
<p><i>Образу: Лк. 48 зач.</i></p><p><b>Євангеліє від Луки 9, 51-56; 10, 22-24.</b></p><p><i>51</i>. Одного разу сталось, коли наближалися дні відходу Ісуса з цього світу, він твердо постановив пуститися в дорогу до Єрусалиму. <i>52</i>. І вислав посланців перед собою; пішли вони й увійшли в якесь самарянське село, щоб йому приготувати місце. <i>53</i>. Та самаряни його не прийняли, бо він подорожував до Єрусалиму. <i>54</i>. Бачивши те, учні Яків та Іван сказали:</p><p>– Господи, хочеш – ми скажемо, щоб вогонь зійшов з неба і пожер їх. <i>55</i>. Ісус, обернувшись, став докоряти їм: Не знаєте, якого ви духа. Бо Син Чоловічий не прийшов губити людські душі, а спасти. </p><p><i>56</i>. І вони пішли в інше село.</p><p><i>22</i>. Сказав Господь своїм учням: Все дав мені Отець мій, і ніхто не знає, хто Син, крім Отця, і хто Отець, крім Сина, та кому Син схоче відкрити.</p><p><i>23</i>. Потім, звернувшися до учнів, промовив:</p><p><i>24</i>. – Щасливі очі, які бачать, що ви бачите. Кажу бо вам, що багато пророків і царів хотіли бачити, що ви бачите, і не бачили, і чути, що ви чуєте, і не чули.</p>
<p><i>Ряд.: Мр. 18 зач.</i></p><p><b>Євангеліє від Марка 4, 35-41.</b></p><p><i>35</i>. Сказав Господь своїм учням:</p><p>– Перепливімо на той бік!</p><p><i>36</i>. І, зоставивши народ, беруть його з собою, так як він був у човні; були ж і інші човни з ним. <i>37</i>. І знявся сильний буревій, і хвилі линули в човен, так що він уже наповнювався водою. <i>38</i>. А він був на кормі і спав на подушці. Вони збудили його й кажуть йому:</p><p>– Учителю, байдуже тобі, що гинемо?</p><p><i>39</i>. Тоді він устав, погрозив вітрові і сказав до моря:</p><p>– Замовкни! Ущухни!</p><p>І затих вітер, і настала велика тиша. <i>40</i>. Тоді сказав до них:</p><p>– Чого ви такі боязкі? Ще досі не маєте віри?</p><p><i>41</i>. Страх великий огорнув їх, і вони казали один одного:</p><p>– Хто це такий, що йому вітер і море послушні?</p>
<p>__________
<p><i>Замість</i> Достойно, <i>приспів:</i> Ангели, бачачи успення Пречистої, здивувалися, як Діва восходить із землі на небо.</p>
<p><i>І ірмос, глас 1:</i> Перемагаються закони природи у Тобі, Діво чиста: бо дівственне є Різдво, і смерть наперед заповідає життя; по різдві діва, і по смерті жива. Спасаєш завжди, Богородице, насліддя Твоє.</p>
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. </p>
<p><i>Другий:</i> Радуйтеся, праведні, у Господі, правим належить похвала <i>(Пс. 32,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 13, 3–13. «Випробовуйте самих себе. Хіба не знаєте самі по собі, що Ісус Христос у вас перебуває?»</b>
<p>Коли дивитися в історію людства, історію Церкви, то найбільше закарбовується в пам’яті людей все негативне: війни, протистояння, конфлікти. Подібно і в нашому житті. Коли у нас все добре, ми на це не звертаємо особливої уваги. Ми здебільшого пам’ятаємо невдачі, падіння і помилки які пережили у житті. Часто навіть думаючи про себе, оцінюємо насамперед свої негативні риси, міряємо себе нашими гріхами. 
<p>Але варто пам’ятати, що в кожному з нас є образ Божий, який маємо розпізнавати все краще й допомагати йому все більше в собі розвиватися і виявлятися. Щоб цей образ щораз більше ставав явним у нашому житті та вів нас до святости. <b>Бо святі – це ті, які розпізнали образ Божий у собі, й дали засіяти цьому образу Божому в них. </b>
<p>&nbsp;
<p><b>Мр. 4, 35-41. «І затих вітер, і залягла велика тиша».</b>
<p>Марко дуже докладний у своєму Євангелії, так і тут він детально оповідає про те, як Христос і апостоли подорожували човном по Галилейському морі й почалася буря. Учні почали панікувати, бо не могли нічого вдіяти, з’явилася загроза їхньому життю.
<p>У цей час Ісус Христос спокійно спав. Вони, перелякані й повні емоцій, немовби кажуть Господеві, хоч вголос цього і не промовляють: «Якщо нічим не можеш зарадити, то хоч будь з нами солідарний, щось роби: черпай воду, думай, що можна було б вчинити в цій ситуації. Чому Ти не підтримуєш товариства в біді?» І коли Христос прокидається, бо Його розбудили, то зразу втихомирює бурю. Євангеліє каже, що залягла велика тиша.
<p>Часто так само буває в нашому житті, коли з’являються різні проблематичні ситуації. Коли ми емоційно на них реагуємо, тоді вони переходять немовби всередину нас, забираючи мир і приносячи неспокій.
<p>Ця буря принесла неспокій апостолам – і вони впустили цю бурю, цей неспокій до свого серця. Христос же, Той, Який має мир, немовби виливає цей Свій мир назовні – і буря заспокоюється.
<p>Бог закликає нас не давати зовнішнім обставинам керувати нами й приносити неспокій до нашого серця, а вміти в будь-якій ситуації зберігати Божий мир.
<p>Під час Божественної Літургії ми дуже часто молимося за мир. Перші три прохання саме про це: в мирі Господеві помолімся, за мир з висот… за мир всього світу… Дуже часто повторюємо: «Мир вам». Маємо зберегти цей мир, бо якщо він буде в нас, то й виливатиметься назовні. Як кажуть святі отці: <b>«Здобудь мир – і навколо тебе тисячі спасуться»</b>.
<p>&nbsp;<p><b>Владика Венедикт (Алексійчук)</b>