<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Звання високе лікарського уміння прийнявши, славний,* через науку священного Єрмолая,* возлюбив Ти благочестиву віру матері Твоєї.* За неї, радіючи, мужньо постраждав Ти* і прийняв благодать недуги зціляти.* Тому й наші недуги зціли, щоб ми похвалами почитали твою пам’ять,* великомученику Пантелеймоне.</p>
<p>Слава: </p>
<p><i>Кондак, глас 5:</i> Як наслідувач милостивого Ти і благодать оздоровлень від нього прийняв,* страстотерпче й мученику Христа Бога.* Молитвами твоїми душевні наші недуги зціли,* повсякчас відганяючи спокусника від тих, що з вірою кличуть:* Спаси нас, Господи.</p>
<p>I нині: </p>
<p><i>Богородичний, глас 5:</i> Радуйся, двері Господні непроходимі,* радуйся, стіно і покрове тих, що прибігають до Тебе,* радуйся, пристане, бурями не навіщувана* і подружжям незаймана, що родила плоттю Творця Твого і Бога.* Молитись не переставай за тих, що оспівують* і поклоняються Різдву Твоєму.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс.</i> <i>67,36)</i>.</p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс.</i> <i>67,27)</i>.</p>
<p>__________
<p><i>Апостол:</i></p>
<p><i>Ряд.: 2 Кор. 175 зач.</i></p><p><b>Друге Послання Апостола Павла до Корінтян 4, 1-6.</b></p><p><i>1</i>. Браття, маючи це служіння, доручене нам милосердям, ми не тратимо відваги. <i>2</i> Відмовившись від соромливого приховування, ми не поводимося хитро, ані не перекручуємо слова Божого, але, показуючи правду, поручаємо самих себе кожній людській совісті перед Богом. <i>3</i>. Коли ж наше євангеліє закрите, воно закрите для тих, що гинуть, <i>4</i>. у яких бог цього віку осліпив розум, невіруючих, щоб їм не сяяло світло євангелія слави Христа, який є образ Божий. <i>5</i>. Бо ми не самих себе проповідуємо, але Христа Ісуса, Господа; ми ж слуги ваші ради Ісуса. <i>6</i>. Бо Бог, який сказав: нехай із темряви світло засяє, освітлив серця наші, щоб у них сяяло знання Божої слави, що на лиці Ісуса Христа.</p>
<p><i>Влкмч.: 2 Тим. 292 зач.</i></p><p><b>Друге Послання Апостола Павла до Тимотея 2, 1-10.</b></p><p><i>1</i>. Сину Тимотею, зміцнюйся у благодаті, що в Христі Ісусі. <i>2</i>. Що ти чув від мене при багатьох свідках, те передай вірним людям, які будуть здібні й інших навчити. <i>3</i>. Перенось, отже, зо мною труди як добрий воїн Христа Ісуса. <i>4</i>. Ніякий вояк не встряває у справи життя цього, як хоче догодити тому, хто його найняв на службу. <i>5</i>. І коли хто бореться, не отримує вінка, як не бореться згідно з правилами. <i>6</i>. Хліборобові, що працює, належиться перша частка у плодах. <i>7</i>. Зрозумій, що кажу, і Господь дасть тобі розуміння у всьому.</p><p><i>8</i>. Пам'ятай про Ісуса Христа, що воскрес із мертвих, з роду Давида, згідно з моїм євангелієм, <i>9</i>. за яке я страждаю аж до кайданів, немов злочинець. Але слова Божого зв'язати не можна. <i>10</i>. Тому все терплю ради вибраних, щоб і вони осягли спасіння, що в Христі Ісусі, з вічною славою.</p>
<p>__________
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс.</i> <i>91,13)</i>.</p>
<p><i>Стих:</i> Насаджені в домі Господнім, у дворах Бога нашого процвітуть<i>(Пс. 91,14)</i>.</p>
<p>__________
<p><i>Євангеліє:</i></p>
<p><i>Ряд.: Мт. 99 зач.</i></p><p><b>Євангеліє від Матея 24, 13-28.</b></p><p><i>13</i>. Сказав Господь своїм учням: Хто витерпить до останку, той спасеться. <i>14</i>. І це євангеліє царства буде проповідуватись по всьому світі, на свідоцтво всім народам. І тоді прийде кінець.</p><p><i>15</i>. Отож коли побачите мерзоту запустіння, провіщену пророком Даниїлом, поставлену на святім місці – хто читає, нехай розуміє! – <i>16</i>. тоді ті, що в Юдеї, нехай тікають у гори; <i>17</i>. а хто на покрівлі, хай не сходить узяти речі з своєї хати, <i>18</i>. і хто в полі, хай не вертається назад узяти свою одіж.</p><p><i>19</i>. Горе вагітним і годуючим у ті дні! <i>20</i>. Моліться, щоб ваша втеча не сталася зимою, ані в суботу. <i>21</i>. Тоді буде скорбота велика, якої не було від початку світу аж понині, та й не буде. <i>22</i>. І коли б ті дні не були вкорочені, ніхто б не врятувався; але заради вибраних будуть вкорочені дні тії.</p><p><i>23</i>. І коли хто скаже тоді вам: глянь, ось Христос чи онде, – не вірте, <i>24</i>. бо встануть лжехристи і лжепророки, які чинитимуть великі знаки й чуда, щоб, коли можна, звести навіть і вибраних. <i>25</i>. Ось я попередив вас. <i>26</i>. Коли вам, отже, скажуть: ось він у пустині, – не вірте!</p><p><i>27</i>. Як блискавка, що на сході блисне і вмить аж на самім заході сяє, так буде й прихід Сина чоловічого. <i>28</i>. Де бо є труп, там і орли зберуться.</p>
<p><i>Влкмч.: Йо. 52 зач.</i></p><p><b>Євангеліє від Йоана 15, 17 - 16, 2.</b></p><p>Сказав Господь своїм учням:</p><p><i>17</i>. Це вам заповідаю: щоб ви любили один одного.</p><p><i>18</i>. Вас ненавидить світ – знайте, що він мене перше, ніж вас, ненавидів. <i>19</i>. Як би ви були від світу, світ своє любив би. А що ви не від світу, бо я вибрав вас від світу, тому світ вас ненавидить. <i>20</i>. Згадайте слово, що я був сказав вам: слуга не більший від пана свого. Якщо переслідували мене, переслідуватимуть і вас; і якщо слово моє зберігали, зберігатимуть і ваше. <i>21</i>. Та все те робитимуть вам за моє ім'я, не знають бо того, хто послав мене. <i>22</i>. Якби я не прийшов був і не говорив до них, гріха не мали б. Але тепер вони виправдання за їхній гріх не мають. <i>23</i>. Хто ненавидить мене, і Отця мого ненавидить. <i>24</i>. Якби я не чинив був серед них діл, яких ніхто інший не чинив, гріха не мали б. Тепер же й бачили й зненавиділи – і мене й Отця мого. <i>25</i>. Але щоб здійснилося слово, що написане в законі їхньому: ненавиділи вони мене без причини. <i>26</i>. Як прийде Утішитель, якого зішлю вам від Отця, Дух істини, який від Отця походить, він свідчитиме про мене. <i>27</i>. Та й ви свідчитимете, бо ви зо мною від початку.</p><p><i>1</i>. Сказав я вам те, щоб ви не зневірилися. <i>2</i>. Вас виключать із синагог, і настане година, коли кожен, хто вас убиватиме, гадатиме, що служить Богові.</p>
<p>__________
<p><i>Причасний:</i> В пам’ять вічну буде праведник, злих слухів не убоїться<i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 4, 1–6. «Бо ми не самих себе проповідуємо, але Христа Ісуса, Господа; самі ж ми – слуги ваші ради Ісуса»</b>
<p>Що є феноменом християнства? Те, що Ісус Христос об’явився людям, як Бог, і це об’явлення Господа пізнали апостоли й ділились з іншими. Ту Добру новину, що самі пережили, вони іншим передали й виклали це в Євангелії, Посланнях, книгах, які ми маємо в Новому Завіті. 
<p>Нічого дивного в цьому немає, бо людина, яка пізнала Ісуса, неминуче хоче поділитися з іншими цим скарбом. Якщо ми не ділимось з іншими, то або не відкрили для себе взаємин із Богом, або зробили це недостатньо добре. Уявімо, коли б апостоли дізнались Добру новину й ні з ким не ділились, нікому не служили б, що ми мали б тепер? Не було б християнства в усьому світі. <b>Християнство саме задля того і є, щоб ділитися Доброю новиною. Тому пізнаваймо її самі й ділімось з іншими. </b>
<p>&nbsp;
<p><b>Мт. 24, 13-28. «Бо встануть лжехристи та ложні пророки, які чинитимуть великі знаки й чуда, щоб, коли можна, звести навіть і вибраних»</b>
<p>Бачимо, що кожна людина на будь-якому континенті свідомо чи несвідомо шукає Бога, саме тому й розвинулося так багато релігій. Але дві тисячі років тому сталася революційна подія: уже не людина інтуїтивно шукала Бога, а сам Бог прийшов до людини. Важливим завданням Церкви було берегти саме цю правду про Бога, цю Добру Новину. Ми бачимо, що впродовж історії в Церкві завжди поставали різні єресі, різні рухи, які старалися звести вірних з цієї дороги правди, яку об’явив нам Христос.
<p>Тому завдання і покликання кожного з нас – пізнавати правду про Бога, знати, в кого і в що я вірю, аби вміти передати це іншим. Тому для кожного з нас важливо повсякчас більше й глибше здобувати знання про Бога. Скільки б разів ми не читали Євангеліє, нам завжди відкривається щось нове, скільки б разів ми не чули проповідей, нам глибше відкриваються християнські істини, скільки б разів ми не читали ті чи інші релігійні чи богословські книги, ми знов і знов все більше пізнаємо для себе правду Божого об’явлення. Тому <b>стараймося впродовж свого життя пізнавати правду про Господа, щоб завжди стояти на сторожі Христової віри.</b>
<p>&nbsp;<p><b>Владика Венедикт (Алексійчук)</b>