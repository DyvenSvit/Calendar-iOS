<p><b><i>Перший антифон.</i></b></p>
<p>Воскликніте Господеві, вся земля,* співайте ж імені його, віддайте славу хвалі Його <i>(Пс.</i> <i>65,2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Голос грому Твого в небокрузі,* освітили блискавки Твої вселенну, здригнулася й затремтіла земля <i>(Пс.</i> <i>76,19)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>У славу й велич зодягнувся Ти,* приодівся світлом, наче ризою <i>(Пс.</i> <i>103,1-2)</i>.</p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий антифон.</i></b></p>
<p>Гори сіонські, ребра північні,* город царя великого <i>(Пс.</i> <i>47,3)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>І увів їх до гори святині Своєї,* гори тієї, що здобула правиця Його <i>(Пс.</i> <i>77,54)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Гору сіонську, яку возлюбив,* і збудував, як однорога, святилище Своє <i>(Пс.</i> <i>77,68-69)</i>.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Вхідне:</i> Спаси нас, Сину Божий,* що переобразився на горі, співаємо Тобі: Алилуя.</p>
<p><i>Тропар, глас 4:</i> Світлую воскресення проповідь* від ангела взнавши, Господні учениці,* і прадідне осудження відкинувши,* апостолам, хвалячися, мовили:* Повалилася смерть, воскрес Христос Бог,* даруючи світові велику милість.</p>
<p><i>Тропар, глас 7:</i> Переобразився Ти на горі, Христе Боже,* показавши ученикам Твоїм славу Твою, скільки змогли.* Нехай засіяє і нам, грішним, світло Твоє повсякчасне,* молитвами Богородиці, Світлодавче, слава Тобі.</p>
<p>Слава: </p>
<p><i>Кондак, глас 4:</i> Спас і Ізбавитель мій* із гробу як Бог* воскресив від узів земнороджених* і врата адові сокрушив,* і як Владика* воскрес тридневний.</p>
<p>І нині: </p>
<p><i>Кондак, глас 7:</i> На горі переобразився Ти* і, скільки змогли, ученики Твої славу Твою, Христе Боже, виділи,* щоб, коли побачать, як Тебе розпинають,* страждання зрозуміли добровільне,* а світові проповідять,* що Ти єси воістину Отче сяяння.</p>
<p><i>Прокімен неділі, глас 2:</i> Кріпость моя і пісня моя – Господь, і став мені спасенням <i>(Пс. 117,14).</i></p>
<p><i>Стих:</i> Караючи покарав мене Господь, та смерті не передав мене <i>(Пс. 117,18).</i></p>
<p><i>І свята, глас 4:</i> Як величні діла Твої, Господи, все премудрістю сотворив Ти <i>(Пс. 103,24)</i>.</p>
<p>__________
<p><i>Апостол: 1 Кор. 166 зач.</i></p><p><b>Перше Послання Апостола Павла до Корінтян 16, 13-24.</b></p><p><i>13</i>. Браття, чувайте, стійте у вірі, будьте мужні, кріпіться. <i>14</i>. Нехай усе у вас діється в любові.</p><p><i>15</i>. Благаю вас, брати: ви знаєте родину Стефана, що вона первісток Ахаї і що вони посвятили себе на службу святим; <i>16</i>. отже, щоб ви також були услужливі таким людям і кожному, хто трудиться та працює з ними. <i>17</i>. Я тішуся приходом Стефани, Фортуната й Ахаїка: вони вашу відсутність заступили, <i>18</i>. бо заспокоїли мій дух і ваш. Шануйте, отже, таких.</p><p><i>19</i>. Вітають вас Церкви азійські. Вітають вас у Господі сердечно Акила й Прискилла з їхньою домашньою Церквою. <i>20</i>. Всі брати вас вітають. Вітайте один одного святим цілунком. <i>21</i>. Привіт моєю рукою, Павловою.</p><p><i>22</i>. Як хто не любить Господа, анатема на нього. Маран ата.</p><p><i>23</i>. Благодать Господа Ісуса з вами. <i>24</i>. Любов моя з усіма вами у Христі Ісусі.</p>
<p>__________
<p><i>Алилуя неділі:</i> Натягни лук і успівай, і царюй, істини ради і лагідности, і справедливости <i>(Пс.44,5).</i></p>
<p><i>І свята, глас 8:</i> Твої є небеса і Твоя є земля <i>(Пс.</i> <i>88,12)</i>.</p>
<p>__________
<p><i>Євангеліє: Мт. 87 зач.</i></p><p><b>Євангеліє від Матея 21, 33-42.</b></p><p><i>33</i>. Сказав Господь притчу оцю:</p><p>Був один чоловік-господар, що насадив виноградник. Він обвів його огорожею, видовбав у ньому чавило, вибудував башту, найняв його виноградарям і відійшов. <i>34</i>. Коли ж настала пора винозбору, послав він слуг своїх до виноградарів, щоб узяли від них належні плоди.</p><p><i>35</i>. А виноградарі, схопивши його слуг, кого побили, кого вбили, кого ж укаменували. <i>36</i>. Тоді він послав інших слуг, більше від перших, та й ті вчинили з ними те саме.</p><p><i>37</i>. Нарешті послав до них свого сина, кажучи:</p><p>– Матимуть пошану до мого сина.</p><p><i>38</i>. Та виноградарі, узрівши сина, заговорили між собою:</p><p>– Це спадкоємець. Ходімо, вб'ємо його й візьмемо собі його спадщину.</p><p><i>39</i>. І взявши його, вивели геть з виноградника й убили.</p><p><i>40</i>. Отож, коли прибуде господар виноградника, що зробить з тими виноградарями?</p><p><i>41</i>. – Лютих люто вигубить, – відповіли йому, – а виноградник найме іншим виноградарям, що будуть давати йому своєчасно його плоди.</p><p><i>42</i>. Тоді Ісус сказав їм:</p><p>Чи ви в Писанні ніколи не читали:</p><p>Камінь, що відкинули будівничі,<br>став наріжним каменем.<br>Від Господа це сталось,<br>і дивне в очах наших.</p>
<p>__________
<p><i>Замість</i> Достойно, <i>приспів:</i> Величай, душе моя, Господа, що на Таворі переобразився.</p>
<p><i>І ірмос, глас 4:</i> Різдво Твоє нетлінно явилося, Бог із боків Твоїх пройшов, во плоті явився на землі і з людьми проживав. Тому Тебе, Богородице, всі величаємо.</p>
<p><i>Причасний неділі:</i> Хваліте Господа з небес, хваліте його в вишніх <i>(Пс. 148,1).</i></p>
<p><i>І свята:</i> Господи, у світлі лиця Твого підемо і в імені Твоїм возрадуємося навіки <i>(Пс.</i> <i>88,16-17)</i>. Алилуя, <i>тричі</i>.</p>
<p>&nbsp;<hr />
<p><b>1 Кр. 16, 13–24. «Чувайте, стійте у вірі, будьте мужні, кріпіться. Нехай усе у вас діється в любові»</b>
<p>Апостол повчає коринтян, якими вони мають бути християнами, звертає увагу на те, щоб вони були обачними, вказує, щоб вони стояли і були тверді у своїй вірі, були мужніми, витривалими, кріпкими, але поряд із тим завершує це повчання словами: «Нехай все у вас діється в любові». Звичайно, можна перегнути палку в обачності, можна, декларуючи свою віру, причиняти прикрість іншим, наша мужність також може завдати комусь болю. Тому потрібно пам’ятати, що підставою усіх стосунків є любов. 
<p>Як сказав святий Августин, коли людина любить, то вона може робити будь-що, бо ж любов – це є Господь. Усе має діятись з любові до інших. <b>І тому на збудування будь-яких наших стосунків з іншими є завжди один фундамент – любов. </b>
<p>&nbsp;
<p><b>Мт. 21, 33-42. «Послав він слуг своїх до виноградарів, щоб узяти від них плоди, йому належні».</b>
<p>Бачимо, що чоловік, який має виноградник і все приготував, щоб з того виноградника отримувати вино, винаймає його іншим особам. Коли ж настає час винозбору, очікує, щоб вони йому принесли плоди. Ці особи дуже жорстоко ставляться до слуг, яких господар посилає: одних б’ють, інших каменують. Урешті-решт вони вбивають сина, якого він послав.
<p>Наше життя дане нам Господом, «винайняте» нам Богом, щоб ми його правильно вживали і використовували. Якби ми не мали життя, то все інше не мало б якоїсь цінності чи вартості. Лише в контексті нашого життя все інше може мати якусь вартість. Якщо Бог подарував нам життя, то Він очікує, щоб ми правильно його використовували й приносили Йому плоди в тих чи інших життєвих станах. Господь дав життя, а краще сказати, позичив – вручив. Воно остаточно не є нашою власністю, ми лише використовуємо його й колись станемо перед Богом, щоб принести з нього плоди.
<p>Це подібно до того, коли хтось має скарб, гроші й старається найкраще вкласти їх, щоб справа приносила прибуток, – або в якийсь банк, або в бізнес. <b>Так і наше життя – це величезний скарб. І питання в тому, куди ми його вкладаємо. А ми неминуче кудись його вкладаємо.</b> Якщо ми вкладаємо його правильно, то потім у вічності будемо мати відсотки з цього, прибутки. 
<p>&nbsp;<p><b>Владика Венедикт (Алексійчук)</b>