<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> У тілі ангел, пророків основа,* другий предтеча пришестя Христового – Ілля славний,* з висоти зіслав Єлисеєві благодать* недуги відганяти і прокажених очищати.* Тому й на тих, що почитають його, зливає зцілення.</p>
<p>Слава: </p>
<p><i>Кондак, глас 2:</i> Пророче і провидче великих діл Бога нашого, Іллє великоіменитий,* вістуванням твоїм Ти встановив водоточні облаки.* Моли за нас єдиного Чоловіколюбця.</p>
<p>I нині: </p>
<p><i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:</i> Ти ієрей повік за чином Мелхіседека <i>(Пс.</i> <i>109,4)</i>.</p>
<p><i>Стих:</i> Сказав Господь Господеві моєму: Сиди праворуч Мене, поки не покладу ворогів Твоїх підніжжям ніг Твоїх <i>(Пс. 109,1)</i>.</p>
<p>__________
<p><i>Апостол: </i></p>
<p><i>Ряд.: 2 Кор. 167 зач.</i></p><p><b>Друге Послання Апостола Павла до Корінтян 1, 1-7.</b></p><p><i>1</i>. Павло, з волі Божої апостол Христа Ісуса, і брат Тимотей, Церкві Божій, що в Коринті, з усіма святими в усій Ахаї: <i>2</i>. благодать вам і мир від Бога, Отця нашого і Господа Ісуса Христа.</p><p><i>3</i>. Благословен Бог і Отець Господа нашого Ісуса Христа, Отець усякого милосердя і Бог усякої втіхи, <i>4</i>. що втішає нас у всім нашім горі, щоб ми могли втішити тих, які у всяких скорботах, тією втіхою, якою Бог нас самих утішає. <i>5</i>. Бо як маємо в собі Христових страждань повну ущерть міру, так і маємо через Христа повну ущерть міру утішення. <i>6</i>. Отже, чи терпимо скорботи, воно на вашу втіху та спасіння; чи втішаємось, воно теж на вашу втіху, і це дає вам силу переносити терпеливо ті страждання, які ми терпимо. <i>7</i>. Наша надія на вас повна, бо знаємо, що так само, як маєте участь у стражданнях, так матимете й у радощах.</p>
<p><i>Прор.: Як. 57 зач.</i></p><p><b>Послання Апостола Якова 5, 10-20.</b></p><p><i>10</i>. Браття, візьміть за приклад страждання й довготерпіння пророків, що говорили іменем Господнім. <i>11</i>. Глядіть: ми називаємо блаженними тих, що зносять страждання. Ви чули про страждання Іова і знаєте, який кінець мав він від Господа: Господь бо повний жалю і милосердя.</p><p><i>12</i>. А перш за все, брати мої, не кляніться ні небом, ні землею, ні якою іншою клятвою. Хай ваше «так» буде «так» і ваше «ні» – «ні», щоб вам під суд не впасти.</p><p><i>13</i>. Страждає хто між вами? Хай молиться. Радіє хто? Хай псалми співає. <i>14</i>. Нездужає хто між вами? Хай прикличе пресвітерів церковних і хай вони моляться над ним, помазавши його єлеєм в ім'я Господнє. <i>15</i>. Молитва віри спасе недужого, і Господь його підійме; і як він вчинив гріхи, вони йому простяться. <i>16</i>. Сповідайте, отже, один одному гріхи ваші і моліться один за одного, щоб вам видужати. Ревна молитва праведника має велику силу. <i>17</i>. Ілля був чоловік такий самий, як ми; він став молитися, щоб дощу не було, і не було на землі дощу три роки та шість місяців. <i>18</i>. Потім він знову став молитися, і небо дало дощ, і земля вродила плід свій.</p><p><i>19</i>. Мої брати, коли хто з вас відступить від правди і коли хто його наверне, <i>20</i>. хай знає, що той, хто навернув грішника з хибної його дороги, спасе його дущу від смерти і силу гріхів покриє.</p>
<p>__________
<p><i>Алилуя, глас 5:</i> Мойсей і Арон між єреями Його і Самуїл між тими, що призивають ім’я Його <i>(Пс.98,6)</i>.</p>
<p><i>Стих:</i> Світло засіяло праведникові і для правих серцем – веселість <i>(Пс.</i> <i>96,11)</i>.</p>
<p>__________
<p><i>Євангеліє:</i></p>
<p><i>Ряд.: Мт. 88 зач.</i></p><p><b>Євангеліє від Матея 21, 43-46.</b></p><p><i>43</i>. Сказав Господь юдеям, що до нього прийшли: відніметься від вас царство Боже й дасться народові, що буде приносити плоди його. <i>44</i>. Хто впаде на цей камінь, розіб'ється, а на кого він упаде, того роздушить.</p><p><i>45</i>. Почувши ці притчі, первосвященики й фарисеї зрозуміли, що він про них говорить. <i>46</i>. І намагалися схопити його, та боялися людей, бо ті мали його за пророка.</p>
<p><i>Прор.: Лк. 14 зач.</i></p><p><b>Євангеліє від Луки 4, 22-30.</b></p><p><i>22</i>. Того часу дивувалися люди словам ласки, що виходили з уст Ісусових, і говорили:</p><p>– Чи він не син Йосифа?</p><p><i>23</i>. Він сказав їм:</p><p>– Ви, певно, скажете мені цю приповідку: лікарю, вилікуй себе самого. Про що ми чули, що сталося в Капернаумі, зроби те й тут у твоїй батьківщині.</p><p><i>24</i>. І він додав:</p><p>– Істинно кажу вам: ніякого пророка не приймають у його батьківщині. <i>25</i>. Та я вам кажу по правді: багато вдів було в Ізраїлі за днів Іллі, як зачинилось було небо на три роки й шість місяців, і великий голод лютував по всьому краю; <i>26</i>. однак ні до однієї з них не був посланий Ілля, тільки в Сарепту, що в Сидон-краю, до вдови жінки. <i>27</i>. Та й прокажених теж в Ізраїлі було чимало за пророка Єлисея; однак ніхто з них не очистився, крім сирійця Наамана.</p><p><i>28</i>. Почувши це, всі в синагозі сповнилися люттю <i>29</i>. і, вставши, вигнали його геть за місто і вивели на край гори, на якій було збудоване їхнє місто, щоб скинути його додолу. <i>30</i>. Та він, пройшовши серед них, пішов далі.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс.</i> <i>111,6-7)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 1, 1–7. «Бо як маємо в нас надмір Христових страждань, так є в нас через Христа й надмір утішення»</b>
<p>Дуже важливо бачити за всім, що діється в нашому житті, Бога. Звичайно, у нашому житті ми хочемо, щоб було якомога більше гарних митей, шукаємо тих чи тих приємних ситуацій, подій. А зворотно, коли приходять труднощі, проблеми і клопоти, ми їх уникаємо, хочемо, щоб це якомога швидше минуло. Однак одне і друге дане Господом. 
<p><b>Що б не відбувалося в нашому житті, стараймось побачитись і зустрічатись завжди з Богом. Що би не ставалося в житті, ми розумітимемо, що це дає мені Господь, що через це й у цьому приходить до мене Бог. </b>Тоді ми навчимося приймати Бога в радості та в горі! 
<p>&nbsp;
<p><b>Мт. 21, 43-46. «Відніметься від вас Царство Боже й дасться народові, що буде приносити плоди його».</b>
<p>Щиро кажучи, ми ніколи не усвідомлюємо, що маємо у своєму житті якусь особливу місію, покликання, завдання. Як не прикро, але так є. Однак Бог дуже очікує, щоб кожна людина принесла добрі плоди у своєму житті. Саме тому Господь каже, що відніметься Царство Боже і дасться народові, який буде приносити його плоди.
<p>Кожен із нас здатний принести плоди у своєму житті. І дуже важливо для кожного з нас усвідомити: я здатний, я спроможний, я маю всі можливості приносити плоди, я маю для цього все.
<p>І кожна життєва ситуація, кожна подія, кожні обставини: милі чи немилі, важкі чи неважкі, легкі чи проблематичні – є доброю нагодою приносити плоди. І тому ми або приносимо плоди, або їх не приносимо. Не буває ситуацій нейтральних, як ми себе дуже часто тішимо. <p><b>У кожній життєвій ситуації Бог очікує і сподівається, щоб ми приносили плоди.</b>
<p>&nbsp;<p><b>Владика Венедикт (Алексійчук)</b>