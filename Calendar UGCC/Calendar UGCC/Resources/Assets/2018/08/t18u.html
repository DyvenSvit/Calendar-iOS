<h2 align="center" ><b>УТРЕНЯ</b></h2>
<p><i>Священик одягає на рясу епітрахиль, попередньо поблагословивши його, мовить молитву кадила: </i>Кадило Тобі приносимо, Христе Боже наш як приємний запах духовний, Ти ж його прийми в пренебесний і мисленний Твій жертовник і зішли нам благодать Пресвятого Твого Духа<i>, бере кадильницю, кадить престіл від чотирьох боків, запрестольну ікону та інші ікони святилища. Відтак виходить зі святилища північними дверми, приходить перед св. двері і, вклонившись, кадить ікони південної частини іконостасу, починаючи від образа Спасителя, ікони північної частини, починаючи від ікони Богородиці, потім – хори, правий та лівий. Людей кадить або з солеї, входить південними дверми у святилище, стає перед св. трапезою і виголошує</i>: </p>
<p>Слава святій, одноістотній, животворній і нероздільній Тройці, завжди, нині і повсякчас, і на віки вічні.</p>
<p><i>Вірні:</i> Амінь.</p>
<p>Слава во вишніх Богу, і на землі мир,* в людях благовоління <i>(3 р.).</i></p>
<p>Господи, губи мої відкрий,* і уста мої сповістять хвалу твою<i> (2 р.).</i></p>
<p><i>Під час читання шестипсалмія священик, стоячи перед св. трапезою, починає мовити утренні молитви.</i></p>
<h3 align="center" ><b><i>Шестипсалм'я</i></b></h3>
<p><b>Псалом 3 </b><i>(У понеділок)</i></p>
<p>О Господи, як багато моїх ворогів,* багато їх повстало проти мене.</p>
<p>Багато тих, що мені кажуть:* «Нема йому спасіння в Бозі».</p>
<p>Але ти, Господи, щит мій навколо мене,* ти моя слава, підносиш голову мою вгору.</p>
<p>Я голосно візвав до Господа,* і він вислухав мене з гори святої своєї.</p>
<p>Я ліг собі й заснув, і пробудився,* бо Господь мене зберігає.</p>
<p>Я не боюся безлічі людей,* що навколо мене обсіли.</p>
<p>Воскресни, Господи, спаси мене, мій Боже!* По щелепах вдарив ти всіх ворогів моїх, розторощив зуби злих.</p>
<p>У Господа спасіння,* і на твій народ – благословення твоє.</p>
<p><b>Псалом 37 </b><i>(У вівторок)</i></p>
<p>О Господи, не докоряй мені в твоїм гніві,* і не карай мене в твоїм обуренні.</p>
<p>Бо твої стріли мене прошили,* і рука твоя спустилася на мене.</p>
<p>Нема здорового нічого на моїм тілі з-за гніву твого;* немає цілого нічого в моїх костях із-за гріху мого.</p>
<p>Бо мої провини голову мою перевищили,* немов важкий тягар, що тяжить над мою силу.</p>
<p>Смердять, загнивши, мої рани,* задля мого нерозуму.</p>
<p>Принижений, зігнувсь я вельми,* повсякденно сумний ходжу я.</p>
<p>Бо нутро моє повне жару,* і здорового нема нічого на моїм тілі.</p>
<p>Зомлів я, розбитий понад міру,* і скиглю від стогону серця мого.</p>
<p>О Господи, перед тобою все моє бажання,* і стогін мій від тебе не скритий.</p>
<p>Серце моє розколотилось, сила мене полишила,* і навіть очей моїх світло, – і того вже нема в мене.</p>
<p>Друзі мої та приятелі далекі від моєї рани,* і родичі мої стоять оподаль.</p>
<p>І ті, що на моє життя зазіхають, тенета наставляють,* і ті, що бажають мені нещастя, говорять про погибель, увесь час міркують лукаве.</p>
<p>Я, немов глухий, не чую,* і як німий, що уст своїх не відкриває.</p>
<p>Я став, немов людина, що не чує,* в устах якої одвіту немає.</p>
<p>На тебе бо, о Господи, я уповаю,* ти вислухаєш мене, Господи, мій Боже.</p>
<p>Кажу бо: Нехай не втішаються наді мною, як захитається моя нога,* нехай не несуться проти мене.</p>
<p>Я бо ось-ось уже маю впасти,* і біль мій передо мною завжди.</p>
<p>Я бо провину мою визнаю,* і гріхом моїм журюся.</p>
<p>А ті, що без причини зо мною ворогують, ростуть на силі,* чимало тих, що мене безпідставно ненавидять.</p>
<p>І ті, що злом оддячують за добро,* вони проти мене, бо я про добро дбаю.</p>
<p>Не покидай мене, о Господи,* не віддаляйся від мене, мій Боже.</p>
<p>Поспіши мені на допомогу,* Господи, моє спасіння.</p>
<p><b>Псалом 62 </b><i>(У середу)</i></p>
<p>Боже, ти Бог мій!* Тебе шукаю пильно.</p>
<p>Тебе душа моя прагне,* тебе бажає тіло моє в землі сухій, спраглій і безводній.</p>
<p>Отак і я у святині тебе виглядаю:* побачити силу твою й твою славу.</p>
<p>Бо твоя милість ліпша від життя,* уста мої славитимуть тебе.</p>
<p>Отак буду тебе хвалити поки життя мого,* у твоїм імені здійматиму мої руки.</p>
<p>Душа моя насититься, немов туком та оливою,* уста мої веселим голосом хвалитимуть тебе.</p>
<p>Коли згадаю на моїй постелі тебе,* під час нічних чувань розмишлятиму про тебе.</p>
<p>Бо ти прийшов мені на допомогу,* і в тіні крил твоїх я ликуватиму.</p>
<p>Душа моя до тебе лине,* мене підтримує твоя правиця.</p>
<p>Ті ж, які чигають на мою душу,* зійдуть у безодні підземні.</p>
<p>Їх віддадуть мечеві на поталу,* вони шакалів здобиччю стануть.</p>
<p>А цар возвеселиться в Бозі, хвалитиметься кожен, хто ним клянеться,* уста бо тих, що неправду кажуть, будуть закриті.</p>
<p>Слава Отцю, і Сину, і Святому Духові, і нині і повсякчас, і на віки віків. Амінь.</p>
<p>Алилуя, алилуя, алилуя, слава Тобі, Боже. <i>(3 р. без поклонів)</i>. </p>
<p>Господи, помилуй. <i>(3 р.)</i>. Слава, і нині:</p>
<p><i>Після трьох перших псалмів виходить північними дверми і, ставши перед св. дверми, продовжує мовити утренні молитви.</i></p>
<p><b> Псалом 87 </b><i>(У четвер)</i></p>
<p>Господи, Боже мого спасіння,* я вдень кличу, і вночі перед тобою скаржусь.</p>
<p>Нехай прийде перед твоє обличчя моя молитва!* Прихили своє вухо до мого благання.</p>
<p>Душа бо моя наситилася горем,* і життя моє наблизилося до шеолу.</p>
<p>Мене залічено до тих, що сходять у яму.* Я став як чоловік, що допомоги не має.</p>
<p>Поміж мерцями моє ложе, немов убиті, що лежать у могилі,* що їх не згадуєш уже більше, що їх відтято від руки твоєї.</p>
<p>Поклав ти мене в глибоку яму,* у темряву та безодню.</p>
<p>Тяжить на мені твій гнів,* і всіма хвилями твоїми гнітиш мене.</p>
<p>Ти віддалив від мене моїх друзів,* зробив мене для них осоружним, мене замкнули, і я не можу вийти.</p>
<p>Очі мої знемоглися від печалі;* до тебе, Господи, щодня взиваю, до тебе простягаю мої руки.</p>
<p>Хіба для мертвих робиш чуда?* Хіба то тіні встануть, щоб тебе хвалити?</p>
<p>Хіба звіщатимуть у могилі твою милість,* у пропасті глибокій − твою вірність?</p>
<p>Хіба чуда твої в темряві будуть відомі,* і твоя ласка в землі забуття?</p>
<p>Ось чому, Господи, до тебе я взиваю,* і моя молитва вранці йде тобі назустріч.</p>
<p>Чому, Господи, відкинув ти мою душу,* чому ховаєш своє обличчя від мене?</p>
<p>Я безталанний і конаю змалку,* я перебув страх твій − і умліваю.</p>
<p>Твій палкий гнів пронісся наді мною,* твої страхіття мене погубили.</p>
<p>Увесь час вони оточують мене, мов води,* усі разом мене обступили.</p>
<p>Ти віддалив від мене товариша і друга,* а із знайомих у мене тільки темінь.</p>
<p><b>Псалом 102</b><i>(У п'ятницю)</i></p>
<p>Благослови, душе моя, Господа,* і все нутро моє − його святе ім'я.</p>
<p>Благослови, душе моя, Господа,* і не забувай усіх добродійств його ніколи.</p>
<p>Він прощає всі твої провини,* зціляє всі твої недуги.</p>
<p>Він визволяє життя твоє від ями,* вінчає тебе ласкою і милосердям.</p>
<p>Він насичує твій похилий вік добром,* і оновляється, як орел, твоя юність.</p>
<p>Господь творить правосуддя,* і суд усім прибитим. Він показав Мойсеєві свої дороги,* синам Ізраїля діла свої.</p>
<p>Милосердний Господь і добрий,* повільний до гніву й вельми милостивий.</p>
<p>Не буде вічно він обурюватися,* і не буде гніватись повіки.</p>
<p>Не за гріхами нашими учинив він із нами,* і не за провинами нашими відплатив він нам.</p>
<p>Бо як високо небо над землею,* така велика його милість над тими, що його бояться.</p>
<p>Він знає з чого ми зліплені,* він пам'ятає, що ми порох.</p>
<p>Чоловік бо – дні його, немов билина,* квітне, і мов квітка в полі.</p>
<p>Потягне над ним вітер, і його немає,* і місце, де він був, його не впізнає вже більше.</p>
<p>Милість же Господня від віку й до віку* над тими, що його бояться.</p>
<p>І справедливість його над дітьми дітей тих,* що бережуть його союз і про заповіді його пам’ятають, щоб їх виконувати.</p>
<p>Господь на небі утвердив престол свій,* і царство його всім володіє.</p>
<p>Благословіть Господа, всі ангели його,* могутні силою, ви, що виконуєте його слово, – покірні голосові його слова.</p>
<p>Благословіть Господа, всі його небесні сили,* слуги його, що чините його волю.</p>
<p>Благословіть Господа, усі його твори, по всіх місцях його правління.* Благослови, душе моя, Господа!</p>
<p><b>Псалом 142 </b><i>(У суботу й неділю)</i><b></b></p>
<p>О Господи, почуй мою молитву,* у твоїй вірності нахили вухо своє до мольби моєї; вислухай мене в твоїй правді.</p>
<p>І не входь у суд із твоїм слугою,* бо ніхто з живих не виправдається перед тобою.</p>
<p>Бо мою душу гонить ворог, життя моє топче в Землю,* він оселює мене в пітьмі, як давно померлих.</p>
<p>Дух мій тривожиться в мені* і серце моє жахається в мені всередині.</p>
<p>Я згадую дні давні,* роздумую над усіма вчинками твоїми і над ділами рук твоїх міркую.</p>
<p>До тебе простягаю мої руки;* моя душа, мов спрагла земля, тебе жадає.</p>
<p>Вислухай мене скоро, Господи, бо знемагає дух мій.* Не крий твого обличчя від мене, щоб я не став, як ті, що сходять у яму.</p>
<p>Дай мені вранці відчути твою милість, бо я на тебе покладаюсь.* Вкажи мені дорогу, якою слід мені ходити, бо до тебе я підношу мою душу.</p>
<p>Спаси мене, Господи, від ворогів моїх* – бо до тебе прибігаю.</p>
<p>Навчи мене творити твою волю, бо ти Бог мій.* Нехай твій добрий дух веде мене по рівній землі.</p>
<p>Живи мене, о Господи, імени твого ради,* у справедливості твоїй виведи з скорботи мою душу.І в гніві твоєму знищ моїх супротивників.* І вигуби всіх гнобителів душі моєї, бо я твій слуга.</p>
<p>Слава Отцю, і Сину, і Святому Духові: </p>
<p>І нині і повсякчас, і на віки вічні. Амінь. Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" ><b>Утренні молитви</b></h3>
<p><i>Під час рецитування псалмів, священик читає потиху перед св. дверми оці молитви:</i></p>
<p>1. Дякуємо тобі, Господи, Боже наш, що підняв нас із постелі нашої і вклав в уста наші слово хвали, щоб поклонятися і призивати ім'я твоє святе. Ми умоляємо твоє милосердя, яке ти завжди виявляв у нашому житті. Пошли поміч свою людям, що стоять перед лицем святої слави твоєї і дожидають від тебе багатої милості; і дай нам, що зо страхом і любов'ю завжди тобі служимо, хвалити несказанну твою доброту. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>2. Від ночі лине дух наш до тебе, Боже, бо світлом є повеління твої на землі. Навчи нас у страсі твоєму виконувати правду й добро, бо тебе славимо як правдивого Бога нашого. Прихили вухо своє і вислухай нас, і пом'яни, Господи, тих, що є та що моляться з нами, всіх по імені, і спаси їх силою твоєю. Благослови людей твоїх і освяти спадкоємство твоє: мир світові твоєму даруй, церквам твоїм, священикам, владі, і всім людям. Хай благословиться і прославляється всечесне і величне ім'я твоє, Отця, і Сина, і Святого Духа, нині і повсякчас, і на віки вічні. Амінь.</p>
<p>3. Від ночі лине дух наш до тебе, Боже, бо світлом є повеління твої. Навчи нас, Боже, правди твоєї, заповідей твоїх і виправдань твоїх. Просвіти наші духовні очі, щоб ми не заснули в гріхах на смерть. Віджени всяку мряку від сердець наших, даруй нам сонце правди і охорони життя наше знаменням і печаттю Святого твого Духа. Направ стопи наші на шлях мирний, дай нам бачити ранішній день у радості, щоб ми тобі засилали ранішні молитви, бо твоє є володіння і твоє є царство і сила, і слава Отця, і Сина, і Святого Духа, нині і повсякчас, і на віки вічні. Амінь.</p>
<p>4. Владико, Боже святий і неосяжний, що казав із темряви світлові засіяти, що заспокоїв нас у нічному сні й підвів до величання і моління твоєї доброти! Ти, що даєш себе умолити задля свого милосердя, прийми і нині нас, що поклоняємося тобі й по силі дякуємо тобі; і даруй нам те, чого просимо задля спасіння. Вчини нас синами світла і дня та спадкоємцями вічних твоїх дібр. Пом'яни, Господи, за багатством ласк твоїх усіх людей, що є і моляться з нами, і всю братію нашу на землі й на морі, і на всякому місці володіння твого, що потребують твоєї любові й помочі. Усім вияви велику твою милість, щоб спасенні, як душею так і тілом, завжди перебували й відважно славили чудне й благословенне ім'я твоє, бо ти Бог милості і ласк, і любові, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Скарбе добра, джерело невисихаюче, Отче святий, чудотворче всесильний і вседержителю! Усі тобі поклоняємося і тобі молимося та твої милості і твої ласки призиваємо на поміч і на заступництво нашій смиренності. Пом'яни, Господи, слуг твоїх, прийми від усіх нас ранішні моління, як кадило перед тобою; ні одного з нас не вчини нездатним, але всіх нас зберігай ласками твоїми. Пом'яни, Господи, тих, що чувають і співають на славу твою і єдинородного твого Сина і Бога нашого, і Святого твого Духа. Будь їм помічником і заступником; прийми їх молитви на наднебесний і духовний твій жертовник, бо ти Бог наш, і Тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Дякуємо тобі, Господи, Боже спасіння нашого, бо ти все робиш для добра життя нашого, щоб ми завжди на тебе споглядали, Спасителю й Доброчинцю душ наших. Бо ти дав спокій нам у час минулої ночі й підвів нас, щоб ми поклонялися величному імені твоєму. Тому молимо тебе, Господи: Дай нам ласку й силу, щоб ми стали гідними співати тобі розумно й молитися безупинно та в страсі і тремтінні над нашим спасінням працювали, при заступництві Христа твого. Пом'яни, Господи, і тих, що вночі до тебе кличуть. Вислухай їх і помилуй, і круши під ноги їх невидимих і войовничих ворогів. Бо ти Цар миру і Спас душ наших, і тобі славу віддаємо: Отцю і Сину, і Святому Духові, нині і повсякчас, і на віки вічні. Амінь.</p>
<p>7. Боже й Отче Господа нашого Ісуса Христа! Ти підніс нас з постелі нашої і зібрав на годину молитви. Дай нам ласку відкрити уста наші і прийми наші подяки, що в наших силах, і навчи нас установ твоїх. Бо молитися як слід не вміємо, якщо ти, Господи, святим твоїм Духом не навчиш нас. Тому молимося тобі: Даруй і прости, якщо ми згрішили аж дотеперішньої години словом або ділом, або думкою, добровільно або недобровільно. Бо коли на провини будеш дивитися, Господи, Господи, то хто встоїться, бо в тебе є прощення. Ти один святий, допоміжник сильний, захисник життя нашого, і тебе ми завжди оспівуватимемо. Нехай буде сила Царства твого завжди благословенна і вельми прославлювана: Отця, і Сина, і Святого Духа, нині і повсякчас, і на віки вічні. Амінь.</p>
<p>8. Господи, Боже наш, що сонну неміч забрав від нас і покликав нас візванням святим, щоб і вночі підносити руки наші і прославляти тебе за справедливі твої присуди. Прийми благання наші, моління, визнавання, нічні служби і даруй нам, Боже, віру бездоганну, надію впевнену, любов нелицемірну. Благослови наші входи й виходи, вчинки, слова, діла й думки; і дай нам дочекатися початку дня, нам, що хвалять й оспівують, і благословлять добрість твоєї несказанної сили, щоб було благословенне твоє пресвяте ім'я і прославлене твоє царство: Отця, і Сина, і Святого Духа, нині і повсякчас, і на віки вічні. Амінь.</p>
<p>9. Господи, Боже наш! Ти за покаяння дарував людям відпущення, нам же, як образ пізнання і визнання гріхів, показав покаяння і прощення пророка Давида. Тож, Владико, помилуй з великої милості твоєї нас, що в чимало великих гріхів впали, і по багатстві ласк твоїх очисти беззаконня наші, бо перед тобою згрішили ми, Господи, що невідомі й таємні речі серця людського знаєш, і єдиний ти маєш владу прощати гріхи. Серце ж чисте вчини в нас і Духом владичним утверди нас, і радість спасіння твого яви нам. Не відкинь нас від лиця твого, але дозволь, як Добрий і Чоловіколюбець, аж до останнього нашого віддиху появляти тобі жертву справедливості й приноси на святих твоїх жертовниках, милістю і ласками і чоловіколюб'ям єдинородного Сина твого, з яким ти є благословенний з пресвятим, добрим і животворним твоїм Духом, нині й повсякчас, і на віки вічні. Амінь.</p>
<p>10. Боже, Боже наш! Ти сотворив розумні й духовні сили своєю волею. Тебе просимо й тобі молимося: Прийми наші посильні величання з усіма твоїми творіннями і збагати щедрими даруваннями твоєї ласки. Бо перед тобою згинається всяке коліно: на небі, на землі й під землею, і все, що живе, і все створіння оспівує неосяжну твою славу, бо ти Бог правдивий і вельми милостивий. Тебе бо хвалять усі небесні сили, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>11. Хвалимо, співаємо, благословимо і дякуємо тобі, Боже батьків наших, бо ти забрав тінь нічну і явив нам знову світло денне. Молимо твою добрість: Милостивий будь для нас грішних і прийми молитву нашу задля великої твоєї ласкавості, бо ми прибігаємо до тебе, милостивого і всемогутнього Бога. Ти, що засвітив у серцях наших правдиве сонце справедливості твоєї! Просвіти розум наш і почування всі зберігай, щоб, як у день, ходили ми пристойно шляхом заповідей твоїх і дійшли до життя вічного, і стали гідними насолоджуватися недоступним твоїм світлом. Бо в тебе є джерело життя, ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>На кінці шестипсалмія диякон, одягнений у стихар з орарем, виходить північними дверми, віддає священикові шану, стає на своєму звичайному місці та виголошує велику єктенію. Священик відповідає на поклін диякона та, повернувшись південними дверми у святилище, стає перед св. трапезою.</i></p>
<h3 align="center" ><b>Єктенія мирна</b></h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом)</i>.</p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архієрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один і одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Бог Господь...</i></b><i> (Пс. 117) <b>на глас 4.</b></i></h3>
<h3><i>Під час співання</i> Бог – Господь <i>диякон мовить стихи і, після малого поклону, повертається південними дверми у святилище.</i></h3>
<p>Бог – Господь, і явився нам; благословен, хто йде в ім'я Господнє.</p>
<p><i>Стих:</i> Прославляйте Господа, бо він добрий, бо милість його вічна.</p>
<p><i>Стих:</i> Вони навколо обступили мене, але я ім'ям Господнім переможу їх.</p>
<p><i>Стих:</i> Я не вмру, а житиму і розказуватиму про діла Господні!</p>
<p><i>Стих:</i> Камінь, яким знехтували будівничі, став головним на розі. Від Господа це сталось, і дивне воно в очах наших.</p>
<p>(г. 4): Як безцінну красу внутрішньої богообразної скинії,* так зовнішню явив єси велич святого храму слави Твоєї, Господи.* Утверди його повік-віку* і прийми молитвами Богородиці наші благання,* що їх у ньому безнастанно Тобі приносимо,* всіх Життя і Воскресіння. (2 р.)</p>
<p>Слава і нині: Христове преображення зустрічаймо,* світло торжествуючи у передсвятті,* і закличмо, вірні:* «Наблизився день Божественної веселости:* восходить на гору Таворську Владика* засяяти красою Свого Божества!»</p>
<p><i>По тропарях читає читець чергову катизму, після якої диякон перед св. дверми – малу єктенію:</i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Твоя влада і Твоє єсть царство і сила, і слава Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Перший сідальний</i></b></h3>
<p>(г. 4. Под. <i>Скоро предвари): </i>Все просвітив пришестям Христос,* світ оновив Духом Своїм Божественним, і душі оновлюються;* тож дім величний зведено в Києві на честь Воскресіння,* де просвічує серця вірних Христос Бог наш* задля спасіння всіх людей.</p>
<p>Слава і нині: передсвяття, (г. 4, под. Явился єси): Прийшло пресвітле Владичне свято,* прийдіте всі, умом передочистившись,* зійдемо на гору Таворську,* щоб Христа споглядати.</p>
<p><i>Відтак читець читає другу чергову катизму, диякон – другу малу єктенію: </i></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо благий і Чоловіколюбець Бог єси і Тобі славу возсилаємо Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b><i>Другий сідальний</i></b></h3>
<p>(г. 4. Под. <i>Скоро предвари): </i>Святковий день освячення владарює, вірні, сьогодні,* і повеліває всьому соборові друзів Христових* освятитися від Єдиного Святого* - Того, Хто ближчий серцю нашому, ніж самі ми,* Хто є всіх Життям і Воскресінням!</p>
<p>Слава і нині: передсвяття, (г. 4, под. Явился єси): День передсвяття* славного і страшного Преображення Христового* сьогодні світло звершуючи, вірні,* суголосно закличмо:* «Єство наше преобрази, Спасителю,* щоб і воно засяяло з Божественною Твоєю плоттю,* і поверни первісне спадкоємство нетління, як Милосердний,* щоб усі ми Тебе славословили,* єдиного Бога нашого!»</p>
<h3 align="center" ><b>Псалом 50</b></h3>
<p>Помилуй мене, Боже, з великої милості твоєї,* і багатством щедрот твоїх очисти мене з беззаконня мого.</p>
<p>Обмий мене повнотою з беззаконня мого,* і від гріха мого очисти мене.</p>
<p>Бо беззаконня моє я знаю,* і гріх мій є завжди передо мною.</p>
<p>Проти тебе єдиного я згрішив* і перед тобою зло вчинив;</p>
<p>То й правий ти в словах твоїх* і переможеш, коли будеш судити.</p>
<p>Це бо в беззаконнях я зачатий,* і в гріхах породила мене мати моя.</p>
<p>Це бо істину полюбив єси,* невідоме й таємне мудрості своєї явив ти мені.</p>
<p>Окропи мене іссопом, і очищуся,* обмий мене, і стану біліший від снігу.</p>
<p>Дай мені відчути радість і веселість,* зрадіють кості сокрушені.</p>
<p>Відверни лице твоє від гріхів моїх,* і всі беззаконня мої очисти.</p>
<p>Серце чисте створи в мені, Боже,* і духа правого обнови в нутрі моєму.</p>
<p>Не відкинь мене від лиця твого,* і Духа твого Святого не відійми від мене.</p>
<p>Поверни мені радість спасіння твого,* і духом владичним утверди мене.</p>
<p>Вкажу беззаконним дороги твої,* і нечестиві до тебе навернуться.</p>
<p>Визволь мене від вини крови, Боже, Боже спасіння мого,* і язик мій радісно прославить справедливість твою.</p>
<p>Господи, губи мої відкрий,* і уста мої сповістять хвалу твою.</p>
<p>Бо якби ти жертви захотів, дав би я,* та всепалення не миле тобі.</p>
<p>Жертва Богові – дух сокрушений,* серцем сокрушеним і смиренним Бог не погордить.</p>
<p>Ущаслив, Господи, благоволінням твоїм Сіон,* і нехай відбудуються стіни єрусалимські.</p>
<p>Тоді вподобаєш собі жертву правди, приношення і всепалення;* тоді покладуть на вівтар твій тельців.</p>
<h3 align="center" ><b>Канон</b></h3>
<p>К<b>анон передсвяття </b>П<b>реображення</b></p>
<p>Акростих у первотворі алфавітний. Глас 4</p>
<p>ПІСНЯ 1. ІРМОС:</p>
<p><b>Одкрию уста мої - і наповняться Духом, і слово видихну Цариці Матері, і явлюся світло торжествуючим, і оспіваю радісно її чудеса.</b></p>
<p><i>Приспів:</i> Слава Тобі, Боже наш, слава Тобі.</p>
<p><b>[А]</b> Хай променіє долі світло небесне, ясніше від сонця, і земля хай слухає слова Живого Бога: Синівство бо Того, Хто преображається, засвідчує Отець на горі Таворській.</p>
<p><b>[В]</b> Чоловік зримий, але Бог укритий, на Тавор Христос восходить, оголюючи світлозорість Свого Божества, яснішого від сонця, променями слави.</p>
<p><b>[Г]</b> Надходить нині Христос вочевидь явитися Мойсеєві - лицем до лиця, безпосередньою бесідою; і славу несказанну показує на горі Таворській. Радісно днесь передсвяткуймо!</p>
<p>Інший канон, спомину освячення собору Воскресіння.</p>
<p>Глас і ірмос той же. Акростих:</p>
<p>На освячення Собору</p>
<p><i>Приспів:</i> Слава Тобі, Боже наш, слава Тобі.</p>
<p>Невістою прекрасною поставив Собі Христос Церкву славну, святу і непорочну, і шату світлозору їй дарує - храм Воскресіння, в якому оспівуймо радісно Ного чудеса!</p>
<p>Ангельський собор з собором вірних українських торжествує, славлячи разом в осяйному храмі над Славутичем Божественного Будівничого і Чоловіколюбця.</p>
<p>Трипіснець, глас той же. Ірмос:</p>
<p>Заспіваю Тобі, Господи Боже мій, Ти бо вивів єси народ із рабства єгипетського і покрив єси колісниці фараонові і силу.</p>
<p><i>Приспів:</i> Слава Тобі, Боже наш, слава Тобі.</p>
<p>Сей передсвятковий день Преображення Христа, Відкупителя нашого, звершуючи, вірні, заплещімо у піснях руками.</p>
<p>Зустрівши вхід святого преображення Христового, і ми, вітаючи його, засяймо божественними перемінами.</p>
<p>По нинішньому дні Христос, узявши учнів, на гору зійде, і там преобразившись, заясніє Божеством.</p>
<p>Досягши умоглядно гори Таворської, прийдіте всі, Христа побачмо, що перед учнями Своїми вражаюче преображається.</p>
<p>Як пророк Давид, взиваємо до Тебе: «Тавор і Хермон Твоїм Іменем возрадуються у преображенні Твоєму!»</p>
<p>Гору превисоку - серце очищене від пристрастей маючи, узримо Христове преображення, яке просвічує ум наш.</p>
<p>Троїчний: Тройці - в Особах розділеній, Одиниці - по природі Божества, всі поклонімся: Отцю безначальному, Синові і Духові Святому.</p>
<p>Богородичний: Непорочну Отроковицю, із Якої вийшов з плоттю без переміни Христос Бог наш, прославмо всі піснями, вірні, як сущу Богородицю.</p>
<p>Катавасія: <b>Хрест накреслюючи, Мойсей прямо жезлом Червоне море розсік для Ізраїля-пішоходця, і те ж море ударом поперек для фараонових колісниць назад з’єднав, зобразивши цим непереможну зброю; тим то Христу співаймо, Богові нашому: Він бо прославився.</b></p>
<p>ПІСНЯ 3. Ірмос:</p>
<p>Твоїх піснесловців, Богородице, живе і цілюще Джерело, що хор собою утворили, духовно утверди, в Божественній Твоїй славі - вінців слави сподоби.</p>
<p><i>Приспів:</i> Слава Тобі, Боже наш, слава Тобі.</p>
<p>[Δ] Владику всього творіння бачили в образі слуги, який Він прийняв; у ньому ж і Божества неприступне сяйво учням показав, наскільки вміщали вони зріти.</p>
<p>[Е] На гору сходить Сонце слави - Христос, щоб заясніти і світило денне, яке світить з висоти, світлом Своїм затьмарити; Його відблиском сяючи, днесь передсвяткуймо. Слова вічного життя сповняючи, представ Христос і, немов показуючи друзям, як Його вчинки розуміти, благоволив у Собі Отчій славі возсіяти.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Обитель Божественної слави постала в Києві як зрима прослава новомучеників українських, що утверджували заповіт Учителя - вселенську єдність - і вінців слави сподобилися.</p>
<p>Садом живоносним, супочинком душ натруджених, всесвітлою новою Скинією, трапезою благодарення, святих спільнотою, любов’ю Божою в морі житейської печалі - суцвіттям благодатей хай собор засяє!</p>
<p>Богородичний: Тобі славослов’я, Богородице, живе і цілюще Джерело, ми, хор собою утворивши, воздаємо, адже плоттю зіткався у Твоєму лоні Бог, що вінців слави вірних удостоює.</p>
<p>Катавасія: <b>Жезл як образ таїнства береться: квітуванням бо він вказує священика; для безплідної ж раніше Церкви нині розцвіло Древо Хреста на силу їй і утвердження.</b></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Ти Бог наш і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p>Кондак освячення собору Воскресіння, (г. 4. Под. Явился єси): Собори вірних сяють у соборі Воскресіння,* як многосвітлі зорі на небі,* і молячись у ньому, взивають:* «Сей дім утверди, Господи!»</p>
<p>Сідальний, (г. 8. Под. Повелінноє тайно): Скинію свідоцтва Бог об’явив і божественний Мойсей на землі спорудив,* і храм оновлює Соломон у жертвах;* ми ж до Києва, як Нового Єрусалиму, нині линучи,* принесімо, як Давид, богонатхненний спів Розп’ятому нас ради,* і вічної Його Пасхи вірно причастімся.</p>
<p>Слава і нині: сідальний передсвяття, (г. 4. Под. Явился єси): Явилося сущим у темряві* яскраве Сонце слави,* що зійшло на Тавор сяйвом Божества,* Якого світлоносне вшановуємо пришестя.</p>
<p>ПІСНЯ 4. ірмос:</p>
<p>Возсідаючи у славі на престолі Божества, на хмарі легкій прийшов Ісус Пребожественний, носимий Нетлінною долонею, і спас тих, що взивають: «Слава, Христе, силі Твоїй!»</p>
<p><i>Приспів:</i> Слава Тобі, Боже наш, слава Тобі.</p>
<p>[Н] Небесний хор із земними радується і передсвяткує возсіяння Світлодавця, що несказанно просвітліє, змінюючи людський образ на Таворі, як благоволив Він.</p>
<p>[Θ] Боголюдським пришестям Ти до людей наблизився і чудес багатством світ таїнственно просвітив, а блискучою славою Божества засяяв на Таворі неприступним світлом.</p>
<p>[І] Праотець Ісус Навин у древності сонце зупинив, прообразуючи день Божественної Страсти; Ти ж, Спасителю, перед чесним Хрестом Твоїм скрив сяйво сонця зорею лиця Твого, Господи.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Владико всесвітів, зір безлічі, міжзоряних безодень! Який храм ми Тобі збудуємо, безсилі додати хоч би день до нетривкого свого віку? Але з храму душі взиваємо: «Слава, Христе, силі Твоїй!»</p>
<p>Яскраво явивши на Тавор-горі відблиск небесної вітчизни - Дому вірних Таїнственного, Ти й у земній нашій вітчизні Духом творчим і будівничим зводиш Дім на славу, Христе, силі Твоїй.</p>
<p>Богородичний: Возсідаючи у славі на престолі Божества, поза обріями простору і часу, Владика Наднебесний зійшов у лоно Діви і возліг в обіймах Матері, Якій співаємо: «Слава, Чистая, Різдву Твоєму!»</p>
<p>Катавасія: <b>Почув я, Господи, про таїнство Твого Промислу, збагнув діла Твої і прославив Твоє Божество.</b></p>
<p>ПІСНЯ 5. ірмос:</p>
<p>Здивувалось небесне и земне Божественній славі Твоїй: Ти бо, не знавши подружжя, Діво, носила єси в утробі над усім Бога і зродила сси Безлітнього Сина, всім, хто оспівує Тебе, - миру Подателя.</p>
<p><i>Приспів:</i> Слава Тобі, Боже наш, слава Тобі.</p>
<p>[К] Слідом за Господом у радості вірно підімо: ось бо виходить Він на гору, ведучи з Собою обраних таїнників, перед якими, возсіявши неприступною красою ясніше від сонця, показав славу Свою.</p>
<p>[Λ] Нехай заясніє днесь небо пресвітло: ось бо сходимо на гору, звідки сяє Христос безмірним світлом, сонячні промені затьмарюючи славою Божества, як світла Податель.</p>
<p>[Μ] Таїнство показав Христос учням на Таворі, засяявши лицем ясніше від зорі, а шатою риз Своїх побілівши сліпучо, як сніг, - Хто огортається світлом, наче ризою, за псалма словом.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Чи далекі ми, чи близькі, в Україні, чи в розсіянні народжені - не чужі ми Богові, адже Наріжний Камінь наш - Христос, на Якому вся жива будівля струнко і доладно росте у святий собор у Господі.</p>
<p>Едем прекрасний, Вифлеєм під зорями Різдва, Єрусалим, світлиця Тайної Вечері і горниця сходження Вогненних Язиків - усе присутнє у соборі нашому, і всі будуємося в ньому на житло Боже у Дусі.</p>
<p>Богородичний: Зосереджує небесне і земне Пречиста Діва: Світло з непроникних глибин Отчих - у лоні носить, і Слово, що народжується з позачасової тиші Предначального - грудьми годує, Невіста і Матір.</p>
<p>Катавасія: <b>О, тричі блаженне Древо, на якому розп’явся Христос, Цар і Господь! Через тебе впав той, хто древом спокусив, сам уловлений Богом, що на тобі був прибитий плоттю і дарує мир душам нашим!</b></p>
<p>ПІСНЯ 6. Ірмос:</p>
<p>Божественне оце і всіма шановане справляючи свято, Богомудрії, Богоматері, прийдіте, руками заплещемо, од Неї зродженого Бога прославимо.</p>
<p><i>Приспів:</i> Слава Тобі, Боже наш, слава Тобі.</p>
<p>[N] Світлицю слави майбутньої радості друзям готуючи, восходить на гору Христос, підносячи їх від життя приземленого до вишнього громадянства.</p>
<p>[Ξ] Дивуючи розум учнів, Христос запроменів на землі небесним сяйвом, і предстали Йому вожді Закону і Пророків, як подобає слугам; ними засвідчується Бог мертвих і живих.</p>
<p>[О] Світильник нині гряде - Христос, щоб явитися в темному місці сяйвом Божественного блиску; ідімо ж до Його зоресяйности, у світлі лиця Його радіючи.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Немає храму, свідчить Богослов, у дванадцятибрамному Небесному Єрусалимі, бо Господь Бог Вседержитель - храм його і Ангець і Світильник.</p>
<p>Нехай же славу і відкритість майбутнього Міста спасенних являє у столиці нашій любозримий собор Христа Воскреслого, збираючи Йому всієї України славослов’я.</p>
<p>Як ріка води живої від престолу Бога й Агнця, кришталево чиста, так хай ллються у соборі піснеспіви і молитвослов’я дванадцятиплідного древа святкувань.</p>
<p>Божественне оце і скрите від непосвячених таїнство, Богомудрії, Богоматері, прийдіте, піснями прославимо, у Бога, зродженого Нею, просячи спасіння.</p>
<p>Катавасія: <b>В утробі морського звіра Йона, долоні хрестовидно розпростерши, ясно прообразив спасительне страждання; а вийшовши звідти по трьох днях, накреслив немислиме для світу Воскресіння прибитого плоттю Христа Бога, що востанням на третій день світ просвітив.</b></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Ти цар миру і Спас душ наших і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p>Кондак передсвяття, (г. 4. Под<b>.</b> Явился єси): Днесь Божественним преображенням* уся людська природа вже сяє божественно,* в радості взиваючи:* «Преображається Христос, що спасає все!»</p>
<p>Ікос: Божественним преображенням образ наш, у древності тлінням зотлілий, - праотця Адама в Адових темницях - днесь Творець із тліну вивів і обожує наш розум; залишається ж Богом і Чоловіком, носячи обидві природи з’єднаними, незмінними і нероздільними. Тому і на Таворі нині несказанно сяє, і з усієї плоті випускає промені Свого Божества, просвітлюючи всіх, хто взиває: «Преображається Христос, що спасає все!»</p>
<p>ПІСНЯ 7. Ірмос:</p>
<p>Не послужили творінню Богомудрі замість Сотворителя, але, вогненну загрозу мужньо подолавши, радувалися, співаючи: «Преоспіваний отців Господь і Бог, благословен єси!»</p>
<p><i>Приспів:</i> Слава Тобі, Боже наш, слава Тобі.</p>
<p>[П] До переміни душі, що возносить її на висоту, підімо з обраним гроном учнів, споглядаючи дивне видіння Христове. І, вражені, разом з ними закличмо: «Боже, благословен єси!»</p>
<p>[Р] Осквернену природу смертних очистив Ти водою і вогнем; власною плоттю показуєш Ти її світлість, лицем Своїм засяявши яскравіше від сонця, на образ майбутньої слави.</p>
<p>[Σ] Зійдімо на гору святую з Христом, що виводить на неї синів Заведеєвих та Петра-обранця; їх обрав Він свідками Своєї слави, щоб взивали: «Боже, благословен єси!»</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Сказав Господь: «Ви - храм мій! Вселюся в вас і ходитиму в вас, і буду вашим Богом, а ви будете моїм народом». І народ над Дніпром Ти Своїм учиняєш, Боже, благословен єси!</p>
<p>Окрилила любов Христова блаженних українських ісповідників, тож як загарбав ворог рукотворні храми, стали вони будівничими внутрішніх скиній вірності; їх і наш Боже, благословен єси!</p>
<p>Богородичний: Була творінням Діва Маріам - а стала Скинією Сотворителя; була, як усі смертні, лиш тростиною - і не сполум’яніла прийнятим Вогнем Твоїм, преоспіваний Боже, благословен єси!</p>
<p>Катавасія: <b>Безумне веління тирана злочестивого народи ввело в сум’яття, дихаючи погрозою і блюзнірством богомерзенним; одначе трьох отроків не залякала ні лють звіряча, ні вогонь ревучий, але, будучи в вогні, проти якого віяв росоносний вітер, вони співали: «Преоспіваний отців і наш Боже, благословен єси!»</b></p>
<p>ПІСНЯ 8. Ірмос:</p>
<p>Отроків благочестивих у печі Різдво Богородиці спасло; тоді дане в образі, а нині у дійсності, - вселенну всю піднімає співати Тобі: «Господа оспівуйте, діла, і превозносіте Його повік-віки!»</p>
<p><i>Приспів:</i> Слава Тобі, Боже наш, слава Тобі.</p>
<p>[Т] Хто не вразиться, Всецарю Слове, величі слави Твоєї, яку Ти, преобразившись, показав друзям Твоїм, божественними променями їх осяявши; з ними осяй світлом Твоїм і нас, що з вірою передсвяткуємо і Тебе оспівуємо.</p>
<p>[Υ] Висоту небесного громадянства і божественне сяйво вічносущої слави даруй рабам Твоїм, що нині передсвяткують світле торжество Твого Преображення, в якому, виблискуючи світлом, Ти звеселяєш тих, що оспівують Тебе, Христа Світлодавця.</p>
<p>[Ф] Світла Податель і Світло справді неприступне й вічносуще, Пребезначальний, що огортаєшся світлом, наче ризою, Ти світлом у світі возсіяв, з плоттю прийшовши, і світлом на горі виблискуєш, показавши відображення Отчої слави.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Борисфене древній, велична течія твоя стала у древності північним Йорданом - купіллю переродження, образом струменів Воскресіння і Життя Того, Кого народ наш превозносить повік-віки!</p>
<p>Облагодій, Господи, благоволінням Твоїм сей Сіон - собор народний, хай утвердяться стіни його, як колись єрусалимські; хай сивочолі і юні знаходять у ньому сокровенне Життя Превозносимого повік-віки.</p>
<p>Ірмос трипіснця передсвяття:</p>
<p>Царя Христа - Його ісповідали полонені отроки, в печі промовляючи сильним голосом: «Всі діла, оспівуйте Господа!»</p>
<p><i>Приспів:</i> Слава Тобі, Боже наш, слава Тобі.</p>
<p>Прийшовши і засяявши, день світлого Господнього преображення повеліває світові взивати: «Всі діла, оспівуйте і превозносіте Христа повіки!»</p>
<p>Вірні, прийдіте, думкою підімо до гори святої видіти Христове Преображення всесвітле; Він бо просвічує всіх, що славословлять се таїнство повіки.</p>
<p>Днесь преображенню Христа чистим серцем учинімо попередню зустріч і світло закличмо: «Всі діла, Господа оспівуйте, і превозносіте Його повіки!»</p>
<p>Троїчний: У Трьох Особах Єдине Божество богословимо, спільно Отця, Сина і Духа Всесвятого: «Всі діла, оспівуйте і превозносіте Його повіки!»</p>
<p>Богородичний: О подив і трепет! Як Ти, дівствуючи утробою, Дитя породила: неба і землі Владику, Бога? - Якого, всі діла, оспівуймо і превозносімо по всі віки!</p>
<p>Катавасія: <b>Благословляйте, отроки, Тройці рівночисленні, Звершителя Отця Бога, оспівуйте Слово, що зійшло і вогонь у росу перетворило, і превозносіте всім життя Подателя - Духа Всесвятого во віки!</b></p>
<h3 align="center" ><b>Пісня Богородиці</b></h3>
<p><i>Диякон бере кадильницю і, ставши перед іконою Богородиці, мовить:</i> </p>
<p>Богородицю і Матір Світла піснями звеличаймо </p>
<p><i>і, повернувшись південними дверми у святилище, кадить св. трапезу з чотирьох боків та все інше, як звичайно.</i></p>
<p><i>Вірні:</i> Величає душа моя Господа,* і дух мій радіє в Бозі, Спасі моїм.</p>
<p>Чеснішу від херувимів,* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо. <i>(Після кожного стиха).</i></p>
<p>Бо він зглянувся на покору слугині своєї,* ось бо віднині ублажатимуть мене всі роди.</p>
<p>Велике бо вчинив мені Всемогутній, і святе ім'я його.* Милосердя його з роду в рід на тих, які бояться його.</p>
<p>Він виявив потугу рамени свого,* розвіяв гордих у задумах їхніх сердець.</p>
<p>Могутніх скинув з престолів, підняв угору смиренних;* наситив благами голодних, багатих же відіслав з порожніми руками.</p>
<p>Він пригорнув Ізраїля, слугу свого, згадавши своє милосердя,* як обіцяв був батькам нашим – Авраамові і його потомству повіки.</p>
<h3 align="center" ><b>Пісня 9</b></h3>
<p>Ірмос:</p>
<p>Всяк, на землі роджений, хай зворушиться, Духом просвічений; хай торжествує і Безплотних Умів єство, вшановуючи священне торжество Богоматері, і хай викликує: «Радуйся, Всеблаженная Богородице, Чистая Приснодіво!»</p>
<p><i>Приспів:</i> Слава Тобі, Боже наш, слава Тобі.</p>
<p>[X] Радуйся, небо, передчуваючи Того, Хто підіймається нині від землі, Сонце Незаходиме, і хоче розлитися божественною славою сонячної світлості; земля ж нехай ликує світло, небесною зорею і сяйвом променіючи і світлом наповняючись.</p>
<p>[Ψ] Псалмоспівом Давид Твоє преображення передвістив, виголошуючи: «Хто уподобиться Тобі, Господеві, між синами Божими? Ти бо, уславлюваний у сонмі святих, великим явився над усіма, що довкруг Тебе, страшним у славі божественного образу!»</p>
<p>[Ω] О Слово Боже, Мудросте і Сило, і Відображення Отця! О Боже, вірними умозримий, і Чоловіче, ними пізнаваний! Удостой нас звершити світле торжество Твого преображення, сяючи світлом добрих діл.</p>
<p>Інший, освячення собору Воскресіння:</p>
<p><i>Приспів:</i> Слава Тобі, Боже наш, слава Тобі.</p>
<p>Русь великокняжа, народилася ти для неба у водах Володимирового хрещення, ставши новонасадженою галузкою нерозділеної Живлющої Лози. І хто ж міг би до кінця тебе відчахнути від первісної плодоносної соборності?</p>
<p>Україно, що живеш тисячу літ пам’яттю просвічення водою і Духом! Не дай себе затьмарити облуді, прагнуть бо юні діти твої у світліший край тебе преображати. Хай же встане у тобі пророча правда і хай освятиться нею собор твоїх вірних!</p>
<p>Ірмос трипіснця передсвяття:</p>
<p>Тебе, що не знала подружжя, Богородицю, небесну Світлицю, що зродила Начальника спасіння нашого, в піснях величаємо.</p>
<p><i>Приспів:</i> Слава Тобі, Боже наш, слава Тобі.</p>
<p>Цей первовхідний день Твого, Христе, всеславного і всесвітлого Преображення звершуючи, піснями Тебе величаємо.</p>
<p>Доброю зміною змінившись - Христовим преображенням, знайдімо себе як світлоявлених у добрих вчинках наших, його величаючи.</p>
<p>Стоячи напередодні славного преображення Господнього, просвітім духовно наші помисли, його величаючи.</p>
<p>Троїчний: Тебе, Тройцю й Одиницю, всемогутню сущність, Отця, і Сина, і Духа Святого, піснями величаємо.</p>
<p>Богородичний: Тебе, Пресвятую Богородицю, вищу від вишніх полків і єдину Чистую в усьому творінні, піснями величаємо.</p>
<p>Катавасія: <b>Тайний єси, Богородице, Рай - сад незайманий, що виростив Христа, Яким Хресне живоносне на землі насадилося Древо. Тим-то нині йому, возносимому, поклоняючись, Тебе величаємо.</b></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик: </i>Бо Тебе хвалять усі сили небесні і Тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Світильний</b>:</h3>
<p><i>(г. 3. Под. Небо звіздами): </i>Хто небо шатром прекрасним розпростер, Той, зібравши вірних у дім Тіла Свого, будує з них собор нетлінний.</p>
<p><b>Слава і нині:</b> <i>передсвяття: </i>Хто небо создав і зорям світло дав, Той, днесь на гору Тавор зійшовши, освітлює учнів промінням Божества Свого.</p>
<h3 align="center" ><b><i>Хвалитні </i></b><i>на <b>глас 1</b>:</i></h3>
<p><b>Псалом 148</b></p>
<p><b>Усе, що живе, нехай хвалить Господа.* Хваліте Господа з неба,* хваліте його на висотах.* Тобі належить пісня, о Боже.</b></p>
<p><b>Хваліте його, всі ангели його,* хваліте його, всі воїнства небесні.* Тобі належить пісня, о Боже.</b></p>
<p>Хваліте його, ви − сонце й місяцю,* хваліте його, всі ясні зорі.</p>
<p>Хваліте його, ви – небеса небес* і води, що над небесами.</p>
<p>Нехай вони ім'я Господнє хвалять,* бо він повелів, і створились.</p>
<p>Поставив їх на віки вічні* і дав закон, що не перейде.</p>
<p>Хваліте Господа з землі,* кити і всі морські безодні;</p>
<p>Вогонь і град, сніг і туман,* і буйний вітер, який виконує його слово;</p>
<p>Гори й усі пагорби,* садовина й усі кедри;</p>
<p>Звір дикий і скот усілякий,* гад і птах крилатий;</p>
<p>Царі землі й усі народи,* князі й усі земні судді;</p>
<p>Хлопці й дівчата,* старі разом з юнацтвом.</p>
<p>Нехай ім'я Господнє хвалять, високе бо ім'я його єдине.* Велич його понад землю й небо.</p>
<p>Він підняв ріг народу свого.* Хвала всім його святим, синам Ізраїля, народові, що йому близький.</p>
<p><b>Псалом 149</b></p>
<p>Співайте Господеві нову пісню,* а хвалу йому на зборі праведників.</p>
<p>Нехай Ізраїль своїм Творцем радіє,* нехай своїм царем сини Сіону веселяться.</p>
<p>Нехай хвалять ім'я його танком,* при бубні й при гарфі нехай йому співають.</p>
<p>Господь бо ласкавий до народу свого,* оздоблює перемогою покірних.</p>
<p>Нехай торжествують праведні у славі,* на своїх ложах нехай ликують.</p>
<p>Нехай хвала Божа буде на устах у них,* і двосічний меч у руці в них.</p>
<p>Щоб між народами вчинити відплату,* між племенами – покарання.</p>
<p>Щоб їхніх царів закути в кайдани,* а їхніх вельмож – у залізні окови.</p>
<h3 align="center" ><b><i>Стихири</i></b></h3>
<p><i>Стих: </i>Щоб суд написаний над ними вчинити.* Це слава всіх його преподобних.</p>
<p>(г. 1. Под. Небесних Чинов радованіє): Всесвятому славному преображенню* виходячи назустріч у сьогоднішній день,* Христа славословимо,* що вогнем Божества преобразив нашу природу* і, як на початку,* зазорів нетлінням.</p>
<p><b>Псалом 150</b></p>
<p><i>Стих: </i>Хваліте Бога у святині його,* хваліте його у твердині сили його.</p>
<p>На святу гору прийдіте, зійдемо* і вірою узримо* Господа всесвітле преображення,* поклоняючись Йому вірно і промовляючи:* «Ти єси Бог наш єдиний, що воплотився* і обожив людство!»</p>
<p><i>Стих: </i>Хваліте його за його подвиги великі,* хваліте його в його величі безмежній.</p>
<p>Це день передсвятковий,* по якому Христос преображається,* і співприсутнім з Ним Мойсею й Іллі* та учням Його на горі Таворській* голос Божественний промовляє:* «Це воістину Син мій обраний!»</p>
<p><i>Стих: </i>Хваліте його звуком рогу,* хваліте його на гарфі й на гуслах.</p>
<p><i>(г. 5. Под.</i> Радуйся): Радуйся, вірних соборе,* храмом Воскреслого Господа нашого,* передсмаком Раю,* нащадків утвердженням,* Церкви оберегом;* у ньому освячуємося і будуємося,* і вчимося любові Божої* і возносимося од землі на небо;* похвало будівничих,* осердя Таїнственного,* славо новомучеників,* преподобних новозведена світлице,* пристане спасіння,* де Христос дарує нам велику милість!</p>
<p><i>Стих: </i>Хваліте його на бубні й танком,* хваліте його на струнах і сопілці.</p>
<p>Радуйся, всенародний соборе,* жертовно воздвижений образе єдності,* церковної радості знамення;* возрадувався український вірний люд твоєму освяченню;* наша святине,* віри перемого,* на землі - небо,* зоре вірних;* внутрішньої скинії зовнішня славо,* Сокровенного присутносте,* Божий Доме на тихих водах;* у тобі з нами сослужать Ангели;* ковчегу спасіння,* де Христос дарує нам велику милість!</p>
<p><i>Стих: </i>Хваліте його на дзвінких цимбалах, хваліте його на гучних цимбалах.* Усе, що живе, нехай хвалить Господа.</p>
<p>Радуйся, велич-красо Божественна,* тлінними руками воздвижена обителе Нетлінного,* шано Воскресіння,* навернення віддалених!* У тобі життя з Богом розцвітає* чудом духовного преображення,* храме первопрестольний,* Києва нова перлино,* спраглих душ насичення.* Днесь споминаючи твоє освячення* руками патріаршими,* превозносимо Небесного Будівничого* і поклоняємося Звершителеві,* гойно черпаючи велику милість.</p>
<p><b>Слава:</b> Образ і подоба Творця Безначального,* людина через причастя Життю Божественному* освячується на храм Святого Духа, що живе у нас.* Тож, куплені дорогою ціною,* прославляймо Бога і в тілах, і в душах наших,* щоб святиня внутрішня розцвіла і в зовнішній* престол Богоприсутності.</p>
<p><b>І нині:</b> Творцем і Виконавцем Закону і Пророків* Тебе, Христе, у преображенні Твоєму* засвідчували, бачачи у хмарі,* Мойсей Боговидець та Ілля, вогненний колісничник* і неопальний небопроходець;* із ними удостой просвічення Твого і нас, Владико,* щоб оспівувати Тебе повіки!</p>
<p><i>По хвалитних стихирах, на „Слава”, диякон відчиняє св. двері. </i></p>
<p><i>Священик у фелоні стає перед престолом, праворуч нього стає диякон і, по закінченні останньої стихири священик, обернений до сходу, виголошує:</i></p>
<p>Слава Тобі, що Світло нам показав! </p>
<h3 align="center" ><b>Велике славослов'я</b></h3>
<p>Слава во вишніх Богу*, і на землі мир*, в людях благовоління.</p>
<p>Хвалимо тебе, благословимо тебе, кланяємось тобі,* славимо тебе, дякуємо тобі заради великої твоєї слави.</p>
<p>Господи, царю небесний, Боже, Отче вседержителю,* Господи, Сину єдинородний, Ісусе Христе, і Святий Душе.</p>
<p>Господи, Боже, Агнче Божий, Сину Отця,* що береш гріхи світу, помилуй нас.</p>
<p>Ти, що береш гріхи світу,* прийми нашу молитву.</p>
<p>Ти, що сидиш по правиці Отця,* помилуй нас.</p>
<p>Ти бо один лише святий, ти єдиний Господь, Ісус Христос,* на славу Бога Отця. Амінь.</p>
<p>Щодня буду тебе благословити* і хвалити ім'я твоє на віки вічні.</p>
<p>Сподоби, Господи, сьогодні* без гріха зберегтися нам.</p>
<p>Благословенний ти, Господи, Боже отців наших,* і хвальне, і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, ти був нам пристановищем* по всі роди. Молюсь: Господи, змилуйся надо мною,* вилікуй мою душу, бо гріх мій – перед тобою.</p>
<p>Господи, до тебе я прибігаю,* навчи мене творити твою волю, бо ти Бог мій.</p>
<p>Бо в тебе є джерело життя,* у твоїм світлі побачимо світло.</p>
<p>Добавляй ласку тим,* що визнають тебе.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p><b>Слава і нині:</b> Святий Безсмертний, помилуй нас.</p>
<p>Святий Боже, святий Кріпкий, святий Безсмертний, помилуй нас.</p>
<p><i>Потім, також за звичаєм, співають тропар, а священик, перед яким іде диякон, відносить святу Євангелію з тетраподу до святилища і кладе її на св. трапезу.</i></p>
<p><b><i>Тропар</i></b></p>
<p>Тропар освячення собору Воскресіння. (г. 4): Як безцінну красу внутрішньої богообразної скинії,* так зовнішню явив єси велич святого храму слави Твоєї, Господи.* Утверди його повік-віку* і прийми молитвами Богородиці наші благання,* що їх у ньому безнастанно Тобі приносимо,* всіх Життя і Воскресіння.</p>
<p>Слава і нині: передсвяття, глас той же: Христове преображення зустрічаймо,* світло торжествуючи у передсвятті,* і закличмо, вірні:* «Наблизився день Божественної веселости:* восходить на гору Таворську Владика* засяяти красою Свого Божества!»</p>
<h3 align="center" ><b><i>Єктенія усильного благання</i></b><i>:</i></h3>
<p>Помилуй нас, Боже, з великої милості твоєї, молимось тобі, вислухай і помилуй.</p>
<p><i>Вірні:</i> Господи, помилуй. <i>(3 р. за кожним разом).</i></p>
<p>Ще молимось за святішого вселенського Архієрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому (і в святій обителі цій), за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милості, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Єктенія прохальна</b></h3>
<p>Сповнім ранішню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Дня всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милості, ласк і чоловіколюбності, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик читає</i>: Господи святий, ти на висоті живеш і всевидючим оком твоїм споглядаєш на всяке створіння! Перед тобою схилили ми голови, душі й тіла, і молимося до тебе, Святий святих: Простягни руку твою невидиму від святого житла твого і благослови всіх нас; а якщо ми де в чому згрішили добровільно чи недобровільно, як добрий і чоловіколюбний Бог, прости і даруй нам земні й небесні добра твої:</p>
<p><i>Виголошення</i>: Бо до тебе належить милувати і спасати нас, Боже наш, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" ><b>Великий відпуст</b></h3>
<p><i>Диякон:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу православну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, молитвами пречистої своєї Матері, святих славних і всехвальних апостолів, і святого <i>(ім'я, якого є храм), </i>Пам’ять освячення Патріаршого собору Воскресіння Христового в м. Києві і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>