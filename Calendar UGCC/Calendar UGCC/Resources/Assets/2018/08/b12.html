<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Коли зійшов Ти до смерті, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава:<i> Кондак, глас 2:</i> Воскрес єси з гробу, всесильний Спасе,* і ад, увидівши чудо, зжахнувся, і мертві востали,* а творіння, бачачи, радується разом з тобою,* і Адам веселиться, і світ, Спасе мій, оспівує Тебе повсякчасно.</p>
<p><i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 2:</i> Кріпость моя і пісня моя – Господь, і став мені спасенням <i>(Пс. 117,14).</i></p>
<p><i>Стих:</i> Караючи покарав мене Господь, та смерті не передав мене <i>(Пс. 117,18).</i></p>
<p>__________
<p><i>Апостол: 1 Кор. 141 зач.</i></p><p><b>Перше Послання Апостола Павла до Корінтян 9, 2-12.</b></p><p><i>2</i>. Браття, ви достовірний доказ у Господі мого апостольства. <i>3</i>. Ось моя оборона перед тими, що мене судять. <i>4</i>. Хіба ми не маємо права їсти й пити? <i>5</i>. Хіба ми не маємо права водити сестру – жінку, як інші апостоли, брати Господні і Кифа? <i>6</i>. Чи може, один я і Варнава не маємо права на те, щоб не працювати? <i>7</i>. Хто коли своїм коштом служив у війську? Хто садить виноградник і не їсть із нього плоду? Хто пасе стадо і не живиться молоком від стада?</p><p><i>8</i>. Хіба я говорю тільки як людина? Хіба й закон не каже цього? <i>9</i>. Таж у законі Мойсея написано: Не зав'язуй рота волові, коли молотить. Чи Бог турбується про волів? <i>10</i>. Чи, може, ради нас говорить? Бож ради нас написано, що хто оре, мусить орати в надії і хто молотить, молотить теж у надії, що матиме щось з того. <i>11</i>. Коли ми сіяли у вас духовне, чи то велика річ, коли жатимемо у вас тілесне? <i>12</i>. І коли інші мають це право над вами, чому не більше ми? Та ми не користуємося цим правом, але весь час терпимо, щоб не робити ніякої перешкоди Євангелію Христа. </p>
<p>__________
<p><i>Алилуя, глас 2: </i>Вислухає Тебе Господь у день печалі, захистить Тебе ім’я Бога Якова <i>(Пс. 19,2).</i></p>
<p><i>Стих:</i> Господи, спаси царя і вислухай нас, в який тільки день призовемо <i>(Пс. 19,10).</i></p>
<p>__________
<p><i>Євангеліє: Мт. 77 зач.</i></p><p><b>Євангеліє від Матея 18, 23-35.</b></p><p>Сказав Господь притчу оцю:</p><p><i>23</i>. Царство небесне похоже на царя, що хотів звести рахунки з слугами своїми. <i>24</i>. Коли він розпочав зводити рахунки, приведено йому одного, що був винен десять тисяч талантів. <i>25</i>. А що не мав той чим віддати, пан велів продати його, жінку, дітей і все, що він мав, і віддати. <i>26</i>. Тоді слуга, впавши йому до ніг. поклонився лицем до землі й каже:</p><p>– Потерпи мені, пане, все тобі верну.</p><p><i>27</i>. І змилосердився пан над тим слугою, відпустив його й подарував йому борг той. <i>28</i>. Вийшовши той слуга, здибав одного з своїх співслуг, який винен був йому сто динарів, схопив його й почав душити його, кажучи:</p><p>– Верни, що винен.</p><p><i>29</i>. Співслуга його впав йому в ноги й почав його просити. Потерпи мені, я тобі верну. <i>30</i>. Та той не хотів; пішов і кинув його в темницю, аж поки не верне борг. <i>31</i>. Коли товариші його побачили, що сталось, засмутились вельми, пішли до свого пана й розповіли йому про всю справу. <i>32</i>. Тоді пан покликав його і сказав йому:</p><p>– Слуго лукавий! Я простив тобі ввесь борг той, бо ти мене благав. <i>33</i>. Чи не слід було й тобі змилосердитись над твоїм товаришем, як я був змилосердився над тобою?</p><p><i>34</i>. І розгнівавшись його пан, передав його катам, аж поки не верне йому всього боргу.</p><p><i>35</i>. Отак і мій Отець небесний буде чинити вам, якщо кожний з вас не прощатиме братові своєму з серця свого.</p>
<p>__________
<p><i>Причасний, глас 2:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>1 Кр. 9, 2–12. «Ви, у Господі, є достовірним доказом мого апостольства» </b>
<p>У чому феномен голошення Слова Божого. Що апостоли, досвідчивши цю зустріч із Господом, передавали цей свій досвід іншим. І так цей досвід ставав і особистим, і спільним. До того ж, новонавернені були свідченням правдивости того досвіду.
<p>Апостоли тішились тими учнями, які були достовірними доказами апостольства і для інших, і для них самих. Чи так відбувається в нашому житті? Чи ми можемо тішитись тим, що хтось навколо нас є доказом того, що ми свідчимо про Бога. <b>І якщо ні, тоді живімо свято і проповідуймо Господа гарячіше своїм життям!</b>
<p>&nbsp;
<p><b>Мт. 18, 23-35. «Отак і мій Отець Небесний буде чинити вам, якщо кожний з вас не прощатиме братові своєму з серця свого».</b>
<p>Кожний з нас завжди очікує певного милосердя, розуміння, доброзичливості від інших людей, але цього самого очікують й інші від нас.
<p>Ми всі, люди, дуже подібні. Ми часто вимогливі до інших, кожному порахуємо всі його провини, усі його недоліки, вади. Можна сказати, що ми є фахівцями з учинків інших, прокурорами для інших, а себе дуже часто виправдовуємо, є адвокатами для себе. Може, ці аргументи певною мірою видаються нам слушними, проте Господь учить нас: чого ми хочемо, того й інші хочуть, чого ми не хочемо, того й інші не хочуть.
<p>Отож, уміймо подивитися на себе, запитати себе: чого я прагну, чого очікую, чого сподіваюся від інших? <b>І саме те, чого я очікую, маю почати чинити іншим – тоді й інші точно те ж будуть чинити щодо мене.</b>
<p>&nbsp;<p><b>Владика Венедикт (Алексійчук)</b>