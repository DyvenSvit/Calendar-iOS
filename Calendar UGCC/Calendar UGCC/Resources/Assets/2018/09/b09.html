<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 6:</i> Ангельські сили на гробі твоїм* і ті, що стерегли, змертвіли* і стояла Марія у гробі,* шукаючи пречистого тіла твого.* Полонив Ти ад, та не спокусився ним,* зустрів єси Діву, даруючи життя.* Воскреслий з мертвих Господи, слава Тобі.</p>
<p>Слава:<i> Кондак, глас 6:</i> Життєначальною долонею* умерлих із мрячних долин* Життєдавець воскресив усіх – Христос Бог,* воскресіння подав людському родові.* Він бо всіх Спаситель, воскресіння і життя, і Бог усіх.</p>
<p>І нині: <i>Богородичний, глас 6:</i> Заступнице християн непостидна,* молитвенице до Творця незамінна,* не погорди голосами молінь грішників,* але випереди як благая з поміччю нам, що вірно співаємо Тобі:* поспішись на молитву і скоро прийди на моління,* заступаючи повсякчас, Богородице, тих, що почитають Тебе.</p>
<p><i>Прокімен, глас 6:</i> Спаси, Господи людей твоїх і благослови насліддя Твоє <i>(Пс, 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________
<p><i>Апостол: 2 Кор. 176 зач.</i></p><p><b>Друге Послання Апостола Павла до Корінтян 4, 6-15.</b></p><p><i>6</i>. Браття, Бог, який сказав: нехай із темряви світло засяє, освітлив серця наші, щоб у них сяяло знання Божої слави, що на лиці Ісуса Христа.</p><p><i>7</i>. Ми маємо цей скарб у глиняних посудинах, щоб було видно, що велич сили є від Бога, а не від нас. <i>8</i>. Нас тиснуть звідусіль, але ми не пригноблені; ми в труднощах, та ми не втрачаємо надії; <i>9</i>. нас гонять, та ми не покинуті; ми повалені, та не погублені. <i>10</i>. Увесь час носимо в тілі смерть Ісуса, щоб і життя Ісуса в нашім житті було явним. <i>11</i>. Нас бо ввесь час живими віддають на смерть задля Ісуса, щоб і життя Ісуса було явним у нашім смертнім тілі. <i>12</i>. І так смерть діє в нас, а життя у вас. <i>13</i>. Та маючи той самий дух віри, про який написано: Я вірував, тому й говорив, і ми віруємо, тому й говоримо; <i>14</i>. бо знаємо, що той, хто воскресив Господа Ісуса, воскресить і нас з Ісусом і поставить з вами побіч себе. <i>15</i>. Бо все це ради вас, щоб благодать, множачись через багатьох збагатила дяку на славу Божу.</p>
<p>__________
<p><i>Алилуя, глас 6:</i> Хто живе в помочі Всевишнього, під покровом Бога небесного оселиться <i>(Пс. 90,1).</i></p>
<p><i>Стих:</i> Скаже Господові, заступник мій єси і прибіжище моє, Бог мій, і надіюся на нього <i>(Пс. 90,2).</i></p>
<p>__________
<p><i>Євангеліє: Мт. 92 зач.</i></p><p><b>Євангеліє від Матея 22, 35-46.</b></p><p><i>35</i>. В тому часі один законовчитель приступив до Ісуса і спитав його, спокушаючи:</p><p><i>36</i>. – Учителю, котра найбільша заповідь у законі?</p><p><i>37</i>. Він сказав до нього:</p><p>– Люби Господа, Бога твого, всім твоїм серцем, усією твоєю душею і всією думкою твоєю: <i>38</i>. це найбільша й найперша заповідь. <i>39</i>. А друга подібна до неї: люби ближнього твого, як себе самого. <i>40</i>. На цих двох заповідях стоять ввесь закон і пророки.</p><p><i>41</i>. Коли фарисеї були вкупі, Ісус спитав їх:</p><p><i>42</i>. – Що ви думаєте про Христа? Чий він син?</p><p>Кажуть йому:</p><p>– Давидів.</p><p><i>43</i>. Він до них мовить:</p><p>– Як же Давид у надхненні називає його Господом, <i>44</i>. кажучи:</p><p>Господь промовив владиці моєму:<br>сідай праворуч мене,<br>доки не покладу твоїх ворогів тобі під ноги.</p><p><i>45</i>. Коли, отже, Давид його називає Господом, як він може бути його сином?</p><p><i>46</i>. Ніхто не міг йому відповісти й слова, і від того дня ніхто не важився більше його питати.</p>
<p>__________
<p><i>Причасний, глас 6:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 4, 6–15. «А маємо цей скарб у глиняних посудинах, щоб було видно, що велич сили є від Бога, а не від нас»</b>
<p>Коли подивитися на апостолів, вони не були дуже вченими чи освіченими серед тогочасних людей. Якщо ж подивимось на весь Божий люд в історії Церкви, то хоч і багато святих були вченими й освіченими, але часто люди у світі мали більші знання. Однак бачимо, що святі часто мали більший вплив на суспільство і людей, політику світу, аніж усі вчені. Чому? Тому що сам Господь діяв через них.
<p>З цього погляду і ми маємо дивитись на свої слабкості та немочі й розуміти. Що хоча своєю силою і потугою ми не можемо змінити щось навколо себе, в Церкві, суспільстві, державі, та якщо дозволимо Богові діяти через себе, Він змінюватиме нас і все навколо нас. <b>Святі не були іншими, ніж ми. Вони були такими ж немічними та слабкими як кожен з нас, але щораз більше у своїх немічних глиняних посудинах дозволяли діяти великому Богові. </b>
<p>&nbsp;
<p><b>Мт. 22, 35-46. «Люби ближнього твого, як себе самого».</b>
<p>Дуже часто, коли говоримо про ці Христові слова, то звертаємо увагу лише на першу частину – про любов до ближнього. Однак Господь вказує нам, що критерієм любові до ближнього має бути любов до себе самого. Ближнього можемо любити лише тоді, якщо любимо себе самого.
<p>Що значить любити самого себе? Це не нарцисизм, чи якась самозакоханість. Це вміти приймати самого себе як того, кого сотворив Господь. Адже всі таланти, які я маю, усі мої позитивні риси не є випадковими. Так само щодо моїх слабкостей чи недоліків – за тим також стоїть Бог. Потрібно вчитися прийняти себе самого як Божий дар, з вдячністю, що Господь призначив мені народитися саме в цю епоху, серед цього народу, саме в цих батьків.
<p>Звичайно, приймати себе тепер з усіма недоліками – не значить погоджуватися бути таким завжди. Я бажаю змінитися, стати іншим, ліпшим. Але приймаю те, що є зараз, бо такий я є реально, в той же час потрібно також пізнавати себе і вдосконалюватися.
<p><b>Якщо я навчуся приймати й любити себе таким, яким я є в цю конкретну хвилю свого життя, то лише тоді зможу прийняти й любити інших.</b>
<p>&nbsp;<p><b>Владика Венедикт (Алексійчук)</b>