
<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене?* Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Боже мій, закличу вдень і не вислухаєш,* і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> А Ти у святому живеш,* хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця,* розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни сонм Твій, що його придбав Ти іздавна,* ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон* ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, * що плоттю розп’явся, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. </p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресінню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p><i>Тропар, глас 1:</i> Спаси, Господи, людей Твоїх * і благослови насліддя Твоє,* перемоги благовірному народові на супротивників даруй* і хрестом Твоїм* охорони люд Твій.</p>
<p>Слава:<i> Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресіння.</p>
<p>І нині: <i>Кондак, глас 4:</i> Вознісся Ти на хрест волею Своєю.* Новому людові Твоєму, що Твоє ім’я носить,* даруй щедроти Твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________
<p><i>Ряд.:</i>
<p><i>Апостол: 2 Кор. 188 зач.</i></p><p><b>Друге Послання Апостола Павла до Корінтян 9, 6-11.</b></p><p><i>6</i>. Браття, хто скупо сiє, скупо буде жати; хто ж щедро сіє, той щедро буде жати. <i>7</i>. Нехай дає кожний, як дозволяє серце, не з жалю чи примусу: Бог любить того, хто дає радо. <i>8</i>. Бог може вщерть збагатити вас усякою благодаттю, щоб ви </p><p>всього мали завжди подастатку та щоб вам ще зосталось на всяке добре діло, <i>9</i>. як написано:</p><p>Розсипав, дав убогим;</p><p>щедрість його триває вічно.</p><p><i>10</i>. Той, що дає насіння сіячеві і хліб на поживу, помножить і ваше насіння та зростить плоди вашої щедрости, <i>11</i>. щоб ви у всьому збагатилися всякою щедротою, яка через нас складає Богові дяку. </p>
<p><i>По Воздвиженні:</i>
<p><i>Апостол: Гал. 203 зач.</i></p><p><b>Послання Апостола Павла до Галатів 2, 16-20.</b></p><p><i>16</i>. Браття, довідавшися, що людина оправдується не ділами закону, але вірою в Ісуса Христа, ми увірували в Христа Ісуса, щоб оправдатися нам вірою в Христа, а не ділами закону, бо ділами закону не оправдається ніхто. <i>17</i>. Коли, отже, шукаючи оправдання у Христі, показалося, що й ми самі грішники, невже тоді Христос – служитель гріха? Не бути цьому! <i>18</i>. Бо коли я знову відбудовую те, що зруйнував був, я сам себе визнаю переступником. <i>19</i>. Я бо через закон для закону вмер, щоб для Бога жити: я з Христом розп'ятий. <i>20</i>. Живу вже не я, а живе у мені Христос. А що живу тепер у тілі то живу вірою в Божого Сина, який полюбив мене й видав себе за мене. </p>
<p>__________
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Ряд.:</i>
<p><i>Євангеліє: Лк. 17 зач.</i></p><p><b>Євангеліє від Луки 5, 1-11.</b></p><p><i>1</i>. Одного разу, коли стояв Ісус біля Генезаретського озера, <i>2</i>. побачив два човни, що стояли край озера; рибалки вийшли з них і полоскали сіті. <i>3</i>. Він увійшов в один з човнів, що належав Симонові, і попросив його відплисти трохи від землі, а сам, сівши, з човна почав народ навчати.</p><p><i>4</i>. Коли він перестав говорити, сказав до Симона:</p><p>– Відчали на глибінь і закиньте ваші сіті на ловитву.</p><p><i>5</i>. Озвався Симон і каже:</p><p>– Наставнику, всю ніч ми трудились і нічого не піймали, але на твоє слово закину сіті.</p><p><i>6</i>. Так вони й зробили, і піймали велику силу риби, і їхні сіті почали рватися. <i>7</i>. Тоді вони кивнули до своїх товаришів, що були в другім човні, щоб ті прийшли й помогли їм. Прийшли вони й наповнили обидва човни, аж почали потопати.</p><p><i>8</i>. Побачивши це Симон Петро, припав до стіп Ісуса й каже:</p><p>– Іди від мене, Господи, бо я грішний чоловік.</p><p><i>9</i>. Жах бо великий огорнув його й усіх, що були з ним, від ловитви риб, що їх піймали, <i>10</i>. як також і Якова та Івана, синів Заведея, які були спільниками Симона. Ісус промовив до Симона:</p><p>– Не бійся! Віднині будеш ловити людей.</p><p><i>11</i>. І витягши човна на берег, кинули все й пішли слідом за ним.</p>
<p><i>По Воздвиженні:</i>
<p><i>Євангеліє: Мр. 37 зач.</i></p><p><b>Євангеліє від Марка 8, 34 - 9, 1.</b></p><p><i>34</i>. Сказав Господь:</p><p>– Коли хто хоче йти за мною, хай зречеться себе самого, візьме на себе хрест свій та йде слідом за мною. <i>35</i>. Бо хто хоче спасти свою душу, той її погубить; а хто погубить свою душу мене ради та євангелія, той її спасе. <i>36</i>. Яка бо користь людині здобути світ увесь і занапастити свою душу? <i>37</i>. Що бо людина може дати взамін за власну душу? <i>38</i>. Хто, отже, буде соромитися мене й моїх слів перед цим родом перелюбним та грішним, того буде соромитися Син чоловічий, коли прийде у славі Отця свого зі святими ангелами.</p><p><i>1</i>. І сказав їм:</p><p>– Істинно кажу вам: є деякі з отут присутніх, що не зазнають смерти, аж поки не вздріють царства Божого, що прийде у могучості.</p>
<p>__________
<p><i>Замість</i> Достойно, <i>приспів:</i> Величай, душе моя, пречесний хрест Господній.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючись, Тебе величаємо. </p>
<p><i>Причасний:</i> Знаменувалося на нас світло лиця Твого, Господи. <i>(Пс. 4,7)</i>. Алилуя, <i>тричі</i>.</p>
<p>&nbsp;<hr />
<p><b>2 Кр. 9, 6–11. «Нехай дає кожний, як дозволяє серце»</b>
Майже всі ми, коли час до часу задумуємось, що я можу зробити у цьому світі, як я можу перемінити когось, як я можу змінити моральну, політичну чи економічну ситуацію, почуваємось безпорадними. Святі давно дали нам відповідь як це робити, а саме що ми маємо найперше змінювати себе, і тоді все навколо нас зміниться. Як також через зміну себе усвідомимо й те, чого Бог від нас хоче у тій чи тій життєвій ситуації. 
У кожній ситуації ми щось здатні зробити, як дозволяє серце. Кожен може зробити щось, що є в його силах, а тоді Бог це помножить. Тому не турбуймося про великі речі. Дивімось, що ми можемо зробити в конкретній ситуації, з конкретною людиною. А ми завжди щось можемо і на щось здатні. <b>Коли зробимо хоч щось, то Бог зуміє це помножити. Стараймось робити малі речі, бо з них неминуче вийдуть великі справи! </b>

<p>&nbsp;
<p><b>Лк. 5, 1-11. «На Твоє слово закину сіті». </b>
<p>У житті, буває, настають хвилини зневіри, відчаю, коли опускаються руки. Часто, коли зустрічаємо людей у відчаї, нам здається, що ми нічого не можемо для них зробити. І, з людського погляду, це часто буває правдою.
<p>Апостоли не зловили риби, це їм не вдалося, однак, замість зневіритись і впасти у відчай, апостол Петро на слово Ісуса Христа знову закидає сіті. Тобто він іде супроти того, що підказує йому людська логіка, а чинить за вірою, довірою до Спасителя. Ми також маємо жити вірою в наших реальних обставинах, навіть якщо ця реальність виглядає безнадійною. І як апостоли довірили цю ситуацію Христові й кинули сіті, тому й зловили багато риби, так і в нашому житті: <b>якщо будемо діяти всупереч обставинам і довіряти Богові, то здобудемо багато!</b>

<p>&nbsp;<p><b>Владика Венедикт (Алексійчук)</b>