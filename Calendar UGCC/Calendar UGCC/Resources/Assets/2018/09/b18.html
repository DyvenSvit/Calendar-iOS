<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину постраждав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця превічного Бога.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________
<p><i>Апостол: Еф. 222 зач.</i></p><p><b>Послання Апостола Павла до Ефесян 2, 19 - 3, 7.</b></p><p><i>19</i>. Браття, ви не чужинці більше і не приходні, але співгромадяни святих і домашні Божі, <i>20</i>. збудовані на підвалині апостолів і пророків, а наріжним каменем – самим Ісус-Христом. <i>21</i>. На ньому вся будівля, міцно споєна, росте у святий храм у Господі; <i>22</i>. на ньому ви теж будуєтеся разом на житло Бога в Дусі.</p><p><i>1</i>. Ось чому я, Павло, в'язень Христа Ісуса за вас, поган... <i>2</i>. Ви, гадаю, чули про служіння Божої ласки, яке він дав мені для вас, <i>3</i>. тобто що він дав мені в об'явленні знати тайну, як я вище описав вам коротко. <i>4</i>. Коли це прочитаєте, зможете збагнути, як я розумію Христову тайну. <i>5</i>. Вона бо у минулих поколіннях не була відкрита синам людським, як тепер Духом відкрита святим апостолам і його пророкам, <i>6</i>. тобто що погани мають доступ до такого самого насліддя і що вони члени того самого тіла, і що мають участь у тій самій обітниці в Христі Ісусі через євангеліє. <i>7</i>. Я став його слугою за даром благодаті, якою Бог наділив мене діянням своєї сили. </p>
<p>__________
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________
<p><i>Євангеліє: Мр. 50 зач.</i></p><p><b>Євангеліє від Марка 11, 11-23.</b></p><p><i>11</i>. В той час увійшов Ісус у Єрусалим, у храм, і оглянув усе; а що було вже пізно, вийшов з дванадцятьма у Витанію.</p><p><i>12</i>. На другий день, коли вони виходили з Витанії, зголоднів він. <i>13</i>. Побачивши здалека смоковницю, вкриту листям, приступив, чи часом не найде чого на ній, та підійшовши до неї, окрім листя не найшов нічого, бо ще не була пора смоков. <i>14</i>. І звернувшись до смоковниці, промовив:</p><p>– Нехай ніхто повіки не їсть плоду з тебе!</p><p>Учні його чули це.</p><p><i>15</i>. Приходять вони в Єрусалим, і, ввійшовши у храм, Ісус став виганяти тих, що продавали й купували в храмі; він перекинув столи міняйлів та ослони тих, що продавали голубів, <i>16</i>. і не дозволив, щоб хто переносив що через храм. <i>17</i>. Навчав він їх і казав їм:</p><p>– Хіба не написано: дім мій домом молитви назветься для всіх народів? А ви з нього зробили печеру розбійників!</p><p><i>18</i>. Почули це первосвященики й книжники й шукали, як би його погубити, але боялися його, бо ввесь народ дивувався його науці. <i>19</i>. А як настав вечір, він вийшов за місто.</p><p><i>20</i>. Проходивши ж тудою вранці, вони побачили смоковницю, всохлу від кореня. <i>21</i>. Тоді Петро, згадавши, каже йому:</p><p>– Учителю, дивися, смоковниця, що прокляв єси, усохла.</p><p><i>22</i>. Ісус у відповідь сказав їм:</p><p>– Майте віру в Бога. <i>23</i>. Істинно кажу вам, що хто скаже цій горі: двигнись і кинься в море, та не сумніватиметься у своїм серці, але віруватиме, що станеться те, що каже, буде йому так.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Еф. 2, 19 – 3, 7. «Погани мають доступ до такої самої спадщини, і вони члени того самого тіла й мають участь у тій самій обітниці в Христі Ісусі, через Євангеліє»</b>
<p>Часто через гріхи, які ми чинимо, маємо негативний образ самого себе. Нам не віриться, що ми здатні на великі речі, великі подвиги, що ми покликані до святого життя. І це правда: самі ми нездатні, але з Богом – так! Смерть і воскресення Ісуса Христа чинять нас здатними жити життям святим.
<p>Тому, не зважаючи на наше попереднє життя, не дивлячись на наші падіння і невдачі, гріхи і помилки, <b>пам’ятаймо, що у Христі ми покликані до святого і досконалого життя. Господь своєю смертю і воскресенням гарантує нам це!</b>
<p>&nbsp;
<p><b>Мр. 11, 11-23. «Хіба не написано: Дім мій домом молитви назоветься для усіх народів?»</b>
<p>Людина, хай яке життя вона провадить, – чи ходить до храму частіше, чи вкрай рідко, – десь у глибині серця відчуває й усвідомлює, що погано робити недобрі вчинки. Якщо хтось не живе глибшим духовним життя, тоді знаходить собі виправдання, чому саме так чинить. Бачимо, що людина усвідомлює гріх і відчуває, що так не можна чинити. Виходячи з цього, особа зрозуміє, що вона не покликана до життя в гріху.
<p>Кожен із нас, напевно, пересвідчувався на собі: від доброго й безкорисливого вчинку відчуваєш радість, мир, задоволення. Коли ж зробиш гріх, зло – це мучить, не дає спокою, гризе зсередини. Це ще раз показує, що людина покликана до життя з Богом у святості. Блаженний Августин казав: «Серце моє не зазнає спокою, аж поки не пізнає тебе, Боже!»
<p>І кожна людина спрагла цього життя з Богом. Тому завжди маємо вдивлятися у своє серце: що там є? Чи там є місце для Бога? Для гарних, побожних думок? 
<p><b>Наше серце, наша душа – це храм Святого Духа, дім молитви, де має перебувати Бог. Відтак – усе, що зле, слід викорінювати зі свого серця, а все, що добре, – плекати.</b> 
<p>&nbsp;<p><b>Владика Венедикт (Алексійчук)</b>