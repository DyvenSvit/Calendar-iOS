<!-- ICON -->
<div class="icovita">
	<a href="../icons/0918-zaharia-1200.jpg" 
	 data-lightbox="0918-zaharia-1200" 
	 data-title="Пророк Захарія. Йов Кондзелевич, іконостас Скиту Манявського 1698-1705 НМЛ">
		<img src="../icons/0918-zaharia-300h.jpg" />
	</a>
	<div class="icotitle">
		Пророк Захарія. Йов Кондзелевич, іконостас Скиту Манявського 1698-1705 НМЛ
		<a href="http://icon.org.ua/gallery/prorok-zahariya/" target="_blank">icon.org.ua</a>
	</div>
</div>
<!-- /ICON -->
<p><b>Святого пророка Захарії та святої і праведної Єлисавети</b> 
<p><i>Тропар, глас 4:</i> Зодягнений в одежу священства,* за Законом Божим приємні всепалення у святості приносив ти, премудрий Захаріє,* і був ти світильником і споглядачем таїнственного,* носячи в собі явно ознаки благодаті.* Був ти вбитий мечем у храмі Божому, Христовий пророче.* З Предтечею молись, щоб спаслися душі наші. 
<p><i>Кондак, глас 3:</i> Пророк і священик Вишнього Захарія, батько Предтечі,* сьогодні звершує трапезу своєї пам’яті, годуючи вірних.* Напоєм правди всіх напоїв, і заради нього умер,* як божественний тайновидець Божої благодаті.
<p>Святий пророк Захарія, син Варахії, був батьком святого Йоана Предтечі. Жив він у Хевроні і був священиком. Коли прийшла його черга, він пішов до Єрусалиму і там приносив жертву Богу. Його жінка називалася Єлисавета, дочка Совії, рідної сестри святої Анни, матері Пресвятої Богородиці. Отож свята Єлисавета була родичкою Діви Марії. Більшої похвали, яку знаходимо про них у Святому Письмі, для святих Захарії і Єлисавети, що провадили побожне життя, навіть бути не може: “Вони були обидвоє справедливі перед Богом і виконували всі заповіді та накази Господні бездоганно” (Лк. 1, 6). Подружжя було вже старе літами, однак дітей не мало. І ось ангел Божий об’явив Захарії, що жінка його, Єлисавета, народить сина, і дадуть йому ім’я Йоан. 
<p>Коли ж цей самий архангел Гавриїл через шість місяців благовістив Пренепорочній Діві Марії, що Господь вибрав Її на Матір Христа Спасителя, і коли “Слово стало тілом, і оселилося між нами” (Йо. 1, 14), то Пречиста Діва поспішила відвідати Єлисавету. Цю зустріч описав святий євангелист Лука: “Увійшла вона в дім Захарії і привітала Єлисавету. І як почула Єлисавета привіт Марії, здригнулася дитина в її лоні, і Єлисавета сповнилася Святим Духом і викликнула голосом сильним: «Благословенна Ти між жінками й благословен плід лона Твого. І звідкіля мені це, що прийшла до мене мати Господа мого?»” (Лк. 1, 40-43). А у відповідь на привітання Пречиста Діва промовила цю пречудесну, ангельську молитву: “Величає душа моя Господа і дух мій радіє в Бозі, Спасі моїм…” (див. Лк. 1, 46-55). 
<p>Після різдва святого Йоана і після Різдва Христа Спасителя, коли Ірод наказав убивати немовлят, то він довідався, що у Захарії і Єлисавети народився син, і послав вояків убити дитя, бо був упевнений, що саме ця дитина є Месією, про прихід якого у світ говорили йому три царі Сходу. Свята Єлисавета, довідавшись про той жорстокий наказ, утекла з дитиною. Святому Захарії тоді випала черга служити в Єрусалимському храмі. Коли він не міг сказати, де ховається Єлисавета з дитиною, бо й сам того не знав, то, за наказом Ірода, його вбили і залишили лежати між престолом і жертовником. Убивство святого Захарії не обійшлося без співучасти фарисеїв, бо сам Христос Спаситель їх звинувачує, що на них є кров святого Захарії, і погрожує їм страшною карою пекельного вогню: “Ви деяких з них уб’єте й розіпнете, а деяких бичуватимете в ваших синагогах і гонитимете з міста в місто, щоб таким чином упала на вас уся кров праведна, пролита на землі, від крови праведного Авеля до крови Захарії, сина Варахії, якого ви вбили між святинею і жертовником” (Мт. 23, 34-35). 
<p>Про святу Єлисавету далі нам вже розповідає не Святе Письмо, а передання. Коли Єлисавета з маленьким Йоаном переховувалася від убивць, яких послав Ірод, то побачила, що воїни Ірода наближаються і ось-ось її знайдуть. Свята ховалася тоді за скелею, коли вона стала молитися, скеля відкрилася і Єлисавета зайшла у глибоку печеру, де прожила сорок днів, а потім померла. Божий ангел годував малого Йоана, доки він не підріс і не став готуватися до свого великого посланництва. 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 