<p><b><i>Перший Антифон </i></b></p>
<p><i>Стих 1:</i> Боже, Боже мій, зваж на мене, чому Ти оставив мене?* Далеко від спасення мого слова гріхопадінь моїх <i>(Пс. 21,2).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 2:</i> Боже мій, закличу вдень і не вислухаєш,* і вночі, і не в безумство мені <i>(Пс. 21,3).</i></p>
<p><i>Приспів:</i> Молитвами Богородиці,* Спасе, спаси нас.</p>
<p><i>Стих 3:</i> А Ти у святому живеш,* хвало ізраїлева <i>(Пс. 21,4).</i></p>
<p><i>Приспів:</i> Молитвами Богородиці,* Спасе, спаси нас.</p>
<p>Слава Отцю, і Сину, і Святому Духові,* і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці,* Спасе, спаси нас.</p>
<p><b><i>Другий Антифон </i></b></p>
<p><i>Стих 1:</i> Чому, Боже, відкинув Ти до кінця,* розгнівалася ярість Твоя на вівці пасовиська Твого? <i>(Пс. 73,1).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Стих 2:</i> Пом’яни сонм Твій, що його придбав Ти іздавна,* ізбавив Ти жезлом насліддя твого <i>(Пс. 73,2).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Стих 3:</i> Гора Сіон* ота, в якій Ти вселився <i>(Пс. 73,2).</i></p>
<p><i>Приспів:</i> Спаси нас, Сину Божий,* що плоттю розп’явся, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій Антифон </i></b></p>
<p><i>Стих 1:</i> Господь воцарився, нехай гніваються люди,* возсідає на херувимах, нехай порушиться земля. <i>(Пс. 98,1).</i></p>
<p><i>Тропар, глас 1:</i> Спаси, Господи, людей Твоїх* і благослови насліддя Твоє,* перемоги благовірному народові на супротивників даруй* і хрестом Твоїм * охорони люд Твій.</p>
<p><i>Стих 2:</i> Господь у Сіоні великий* і високий є над усіма людьми. <i>(Пс. 98,2).</i></p>
<p><i>Тропар:</i> Спаси, Господи, людей Твоїх.</p>
<p><i>Стих 3:</i> Нехай ісповідяться імені Твоєму великому,* бо страшне і святе воно. <i>(Пс. 98,3).</i></p>
<p><i>Тропар:</i> Спаси, Господи, людей Твоїх:</p>
<p><i>Вхідне:</i> Возносіть Господа Бога нашого* і поклоняйтеся підніжжю ніг Його, бо святе воно <i>(Пс. 98,5).</i></p>
<p><i>Тропар:</i> Спаси, Господи, людей Твоїх:</p>
<p>Слава, і нині: <i>Кондак, глас 4:</i> Вознісся Ти на хрест волею Своєю.* Новому людові Твоєму, що Твоє ім’я носить,* даруй щедроти Твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Замість Трисвятого:</i> Хресту Твоєму поклоняємось, Владико, і святеє воскресіння Твоє славимо.</p>
<p><i>Прокімен, глас 7:</i> Возносіть Господа Бога нашого і поклоняйтеся підніжжю ніг Його, бо святе воно. <i>(Пс. 98,5).</i></p>
<p><i>Стих:</i> Господь воцарився, нехай гніваються люди. <i>(Пс. 98,1).</i></p>
<p>__________
<p><i>Апостол: 1 Кор. 125 зач.</i></p><p><b>Перше Послання Апостола Павла до Корінтян 1, 18-24.</b></p><p><i>18</i>. Браття, слово про хрест – глупота тим, що погибають, а для нас, що спасаємося, сила Божа. <i>19</i>. Писано бо:</p><p>Знищу мудрість мудрих,<br>і розум розумних зведу нінащо.</p><p><i>20</i>. Де мудрий? Де учений? Де дослідувач віку цього? Хіба Бог не зробив дурною мудрість цього світу? <i>21</i>. А що світ своєю мудрістю не пізнав Бога в Божій мудрості, Богові угодно було спасти віруючих глупотою проповіді. <i>22</i>. Коли юдеї вимагають знаків, а греки шукають мудрости, <i>23</i>. ми проповідуємо Христа розп'ятого – ганьбу для юдеїв і глупоту для поган, <i>24</i>. але для тих, що покликані – чи юдеїв, чи греків – Христа, Божу силу і Божу мудрість.</p>
<p>__________
<p><i>Алилуя, глас 1:</i> Пом’яни сонм Твій, що його придбав Ти іздавна. <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі. <i>(Пс. 73,12).</i></p>
<p>__________
<p><i>Євангеліє: Йо. 60 зач.</i></p><p><b>Євангеліє від Йоана 19, 6-11, 13-20, 25-28, 30-35.</b></p><p>В той час первосвященики і старші зібрали раду на Ісуса, щоб його вбити, і привели його до Пилата, кажучи:</p><p><i>6</i>. Візьми і розпни його!</p><p>Каже їм Пилат:</p><p>– Візьміть його ви й розіпніть, бо я ніякої вини не находжу в ньому.</p><p><i>7</i>. Юдеї йому відповіли:</p><p>– У нас є закон, і за законом він мусить умерти, бо він зробив себе Сином Божим.</p><p><i>8</i>. Як Пилат почув те слово, налякався ще більше. <i>9</i>. Вернувся він ще раз у Преторію й каже Ісусові:</p><p>– Звідкіля ти?</p><p>Ісус не дав йому одвіту.</p><p><i>10</i>. Каже йому Пилат:</p><p>– Зі мною не розмовляєш? Хіба не знаєш, що я маю владу відпустити тебе, і маю владу розп'яти тебе?</p><p><i>11</i>. Відповів Ісус:</p><p>– Ти не мав би наді мною ніякої влади, якби тобі не було дано згори. Тому, хто мене тобі видав, має більший гріх.</p><p><i>13</i>. Пилат, почувши те слово, вивів Ісуса і сів на судилищі, на місці, що зветься Літостротон, по-єврейськи – Гаввата. <i>14</i>. А був то день, коли приготовляли Пасху, близько шостої години. І каже до юдеїв:</p><p>– Ось цар ваш.</p><p><i>15</i>. Ті закричали:</p><p>– Геть! Геть із ним! Розпни його!</p><p>Пилат каже їм:</p><p>– Царя вашого розп'яти?</p><p>Первосвященики відповіли:</p><p>– Нема у нас царя, крім кесаря!</p><p><i>16</i>. І видав його їм на розп'яття.</p><p><i>17</i>. Взяли вони Ісуса; і несучи свій хрест, він вийшов на місце, зване Череп, по-єврейськи Голгота. <i>18</i>. Там його розп'яли і з ним двох інших з одного й з другого боку, Ісуса ж посередині. <i>19</i>. Пилат велів зробити напис і прибити на хресті. Написано було: «Ісус Назарянин цар юдейський». <i>20</i>. Багато з юдеїв читали той напис, бо місце, де був розп'ятий Ісус, було близько міста. Писано було по-єврейськи, по-грецьки і по-римськи.</p><p><i>25</i>. При хресті Ісуса стояли його мати, сестра його матері, Марія Клеопова та Марія Магдалина. <i>26</i>. Коли Ісус побачив матір і учня, якого він любив, що стояв біля неї, сказав до матері:</p><p>– Жено, ось син твій.</p><p><i>27</i>. Потім каже до учня:</p><p>– Ось мати твоя.</p><p>І від тієї хвилини учень узяв її до себе.</p><p><i>28</i>. По тому Ісус, знаючи, що все совершилось, щоб збулося Писання, мовив:</p><p>– Жажду.</p><p><i>30</i>. Скуштувавши оцту, Ісус сказав:</p><p>– Совершилось.</p><p>І схиливши голову, віддав духа.</p><p><i>31</i>. Тому що то була п'ятниця та щоб тіла не лишилися в суботу на хресті, бо був Великдень тієї суботи, юдеї просили Пилата, щоб переламали їм голінки і їх зняли. <i>32</i>. Вояки прийшли й переламали голінки першому і другому, що були з ним розп'яті. <i>33</i>. Та коли приступили до Ісуса і побачили, що він уже помер, голінок йому не ламали, <i>34</i>. але один з вояків проколов йому списом бік і зараз же потекла кров і вода.</p><p><i>35</i>. І той, який бачив, свідчить те, і свідчення його правдиве; і він знає, що говорить правду, щоб ви теж увірували.</p>
<p>__________
<p><i>Замість</i> Достойно, <i>приспів:</i> Величай, душе моя, пречесний хрест Господній.</p>
<p><i>І ірмос, глас 8:</i> Таїнственний рай Ти, Богородице, що невоздільно виростила Христа. Він на землі насадив хресне життєносне древо. Йому, що його нині возносять, поклоняючись, Тебе величаємо. </p>
<p><i>Причасний:</i> Знаменувалося на нас світло лиця Твого, Господи. <i>(Пс. 4,7)</i>. Алилуя, <i>тричі</i>.</p>
<p>&nbsp;<hr />
<p><b>Воздвиження чесного і животворного Хреста Господнього</b>
<p>Знаємо, що відколи свята Олена віднайшла Господній Хрест, відтоді його завжди вшановували з великою ревністю. І не лише тому, що він є місцем страждань і смерті Ісуса Христа за наші гріхи, але – місцем перемоги Господа над смертю, гріхом та злом!
<p>Саме на хресті Господь переміг диявола. Хрест – це знак для диявола, що він уже переможений і не має сили панувати над людиною. Кожен екзорцист, коли молиться над людиною, бере до рук хрест, аби нагадати про цю перемогу Христа й поразку диявола.
<p><b>Кожному з нас дуже важливо пам’ятати, що зло переможене.</b> Знак хреста є знаком нашої перемоги і нашої сили. Коли будемо про це пам’ятати, то ніякі труднощі, проблеми, випробування не зможуть нас налякати чи засмутити. Ми завжди будемо черпати силу в животворному Хресті – знаку нашої перемоги, нашого відкуплення.
<p>&nbsp;<p><b>Владика Венедикт (Алексійчук)</b>