<p><b><i>Перший антифон воскресний</i></b></p>
<p>Воскликніте Господові, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 8:</i> З висоти зійшов Ти, Милосердний,* погребення прийняв Ти тридневне,* щоб нас визволити від страстей.* Життя і воскресення наше,* Господи, слава Тобі.</p>
<p><i>Тропар, глас 4:</i> Різдво Твоє, Богородице Діво,* радість звістило всій вселенній,* з Тебе бо засяяло Сонце правди – Христос Бог наш.* Він, розрушивши клятву, дав благословення* і, ударемнивши смерть,* дарував нам життя вічне.</p>
<p>Слава:<i> Кондак, глас 8: </i>Воскресши з гробу,* умерлих воздвигнув Ти* і Адама воскресив Ти,* і Єва ликує в твоїм воскресінні,* і світу кінці торжествують* востання Твоє,* Многомилостивий.</p>
<p>І нині: <i>Кондак, глас 4:</i> Йоаким і Анна з неслави бездітности* і Адам і Єва від тління смерти визволилися, Пречиста,* у святім Різдві твоїм.* Його празнують люди твої,* з провини прогрішень ізбавлені,* як кличуть до Тебе:* Неплідна родить Богородицю* і кормительку життя нашого.</p>
<p><i>Прокімен, глас 6:</i> Спаси, Господи, людей Твоїх і благослови насліддя Твоє <i>(Пс. 27,9).</i></p>
<p><i>Стих:</i> До Тебе, Господи, взиватиму, Боже мій, щоб не відвертався Ти мовчки від мене <i>(Пс. 27,1).</i></p>
<p>__________
<p><i>Ряд.:</i>
<p><i>Апостол: 2 Кор. 182 зач.</i></p><p><b>Друге Послання Апостола Павла до Корінтян 6, 16 - 7, 1.</b></p><p><i>16</i>. Браття, ви — храм Бога живого, як сам Бог сказав був:</p><p>Я поселюся в них і серед них буду ходити,</p><p>буду їхнім Богом,</p><p>вони ж будуть моїм народом.</p><p><i>17</i>. Вийдіть, отже, з-між них</p><p>і відлучіться, каже Господь.</p><p>Нечистого не дотикайтесь,</p><p>і я вас прийму.</p><p><i>18</i>. Я буду вам Отцем, ви ж будете мені синами та дочками,</p><p>каже Господь Вседержитель.</p><p><i>1</i>. Маючи такі обітниці, о любі, очистьмо себе від усякої скверни тіла й духа, довершуючи наше освячення в Божому страсі.</p>
<p><i>Перед Воздвиж.:</i>
<p><i>Апостол: Гал. 215 зач.</i></p><p><b>Послання Апостола Павла до Галатів 6, 11-18.</b></p><p><i>11</i>. Браття, гляньте, якими буквами пишу вам власною рукою. <i>12</i>. Ті, що хочуть похвалятися, що вони гарні тілом, силують вас обрізатися, щоб тільки уникнути переслідування за хрест Христа. <i>13</i>. Бо навіть обрізані, не зберігають закону, але хочуть, щоб ви обрізувалися, щоб їм хвалитися вашим тілом. <i>14</i>. Мене ж не доведи, Боже, чимсь хвалитися, як тільки хрестом Господа нашого Ісуса Христа, яким для мене світ розп'ятий і я – світові; <i>15</i>. бо ні обрізання, ні необрізання є чимсь, але нове сотворіння. <i>16</i>. На всіх тих, що ходитимуть за цим правилом, мир і милосердя на них і на Ізраїля Божого.</p><p><i>17</i>. А втім, віднині нехай ніхто мені не завдає клопоту, бо я ношу на моїм тілі рани Ісуса.</p><p><i>18</i>. Благодать Господа нашого Ісуса Христа нехай буде з вашим духом, брати. Амінь.</p>
<p>__________
<p><i>Алилуя, глас 1:</i> Возніс Я вибраного з людей Моїх, єлеєм святим Моїм помазав його <i>(Пс. 88,20-21).</i></p>
<p><i>Стих:</i> Бо рука Моя заступить його і рам’я Моє укріпить його <i>(Пс. 88,22).</i></p>
<p>__________
<p><i>Ряд.:</i>
<p><i>Євангеліє: Мт. 62 зач.</i></p><p><b>Євангеліє від Матея 15, 21-28.</b></p><p><i>21</i>. Того часу ввійшов Ісус у сторони тирські та сидонські. <i>22</i>. Аж ось жінка хананейка вийшла з тих околиць і стала кричати:</p><p>– Змилуйся надо мною, Господи, сину Давида! Біс тяжко мучить мою дочку.</p><p><i>23</i>. Він не озвався до неї і словом. Тут приступили його учні й почали його просити:</p><p>– Відпусти її, бо вона кричить за нами.</p><p><i>24</i>. Він у відповідь сказав:</p><p>– Я посланий лише до погиблих овець дому Ізраїля.</p><p><i>25</i>. Вона підійшла і, вклонившись йому в ноги, каже:</p><p>– Господи, поможи мені!</p><p><i>26</i>. Він відповів їй:</p><p>– Не личить брати хліб у дітей і кидати щенятам.</p><p><i>27</i>. А вона каже:</p><p>– Так, Господи! Але й щенята їдять кришки, що падають зо столу в панів їхніх.</p><p><i>28</i>. Тоді Ісус у відповідь сказав їй:</p><p>– О жінко, велика твоя віра! Хай тобі буде, як бажаєш.</p><p>І видужала її дочка від тієї години.</p>
<p><i>Перед Воздвиж.:</i>
<p><i>Євангеліє: Йо. 9 зач.</i></p><p><b>Євангеліє від Йоана 3, 13-17.</b></p><p><i>13</i>. Сказав Господь: Ніхто не зійшов на небо, крім того, хто зійшов з неба: Син чоловічий. <i>14</i>. І як Мойсей підняв змія в пустині, так Син чоловічий має бути піднесений, <i>15</i>. щоб кожен, хто вірує у нього жив життям вічним.</p><p><i>16</i>. Бог бо так полюбив світ, що дав Сина свого єдинородного, щоб кожен, хто вірує в нього, не загинув, але жив життям вічним. <i>17</i>. Бо Бог не послав у світ Сина, щоб світ засудити, але щоб ним спасти світ. </p>
<p>__________
<p><i>Замість </i>Достойно, <i>приспів:</i> Величай, душе моя, з неплідної народжену Діву Марію.</p>
<p><i>І ірмос, глас 8:</i> Чуже матерям дівство і чудне дівам дітородження. На Тобі, Богородице, обоє довершилося. Тому Тебе ми, всі племена землі, безустанно величаємо.</p>
<p><i>Причасний, глас 8:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>2 Кр. 6, 16 – 7, 1. «Ми бо храм Бога живого»</b>
<p>Апостол вказує, що кожна людина – храм Бога живого. І немає різниці, чи людина ходить до храму, чи не ходить, чи вона вірить у Бога, чи ні. Але кожна людина створена на образ Божий. Навіть людина, яка нам неприємна, також храм Бога живого. Коли б ми були свідомі цього, то з яким благоволінням і страхом мали б ставитись до інших!
<p>У житті святих добре видно розуміння цієї істини. До кожної людини, яку вони зустрічали на життєвій дорозі, вони ставились із повагою! Якщо ми так ставитимемось до інших людей, якими б вони не були, то інші люди самі змінюватимуться. <b>Саме ця наша постава пошанування в них цього храму Божого буде змінювати людей, з якими маємо стосунки, попри те, що вони чинять і якими вони є.</b>
<p>&nbsp;
<p><b>Мт. 15, 21-28. «Він же не озвався до неї і словом».</b>
<p>Цей вислів немовби суперечить нашим знанням про Бога: ми завжди твердимо про Боже милосердя над кожним грішником, про Божу любов до кожної людини, а тут бачимо, що Христос не звертає уваги на цю жінку, так, ніби Йому цілковито байдуже до неї.
<p>Щось подібне можемо відчувати в нашому житті, адже переживаємо різні турботи, падіння, пристрасті. Здавалось би, і молимося, і каємося, але часом зовсім не відчуваємо, що Бог є поруч з нами. Однак маємо бути людьми віри, тобто можемо відчувати чи не відчувати, що Бог нас чує, але покликані вірити в Божу присутність. Бог чує нас, коли ми Його про щось просимо, і зі свого великого милосердя, зі своєї великої любові до нас Він відповість нам тоді, коли ми справді матимемо в цьому потребу.
<p>Якщо Бог не відповідає, то часто це Його велика педагогіка, щоб нас змінити, зміцнити, перевиховати. Знаємо, що й батьки деколи ставлять випробування для дітей, щоб діти дорослішали. Адже саме складні та проблематичні ситуації дають нам нагоду зростати. Тому деколи й Бог може не відповідати, щоб ми зростали у витривалості, в мужності, в упованні на Нього. <b>І що б не діялося, завжди й повсякчас звертаймося до Бога й вірмо: коли буде потрібно, Він нам відповість! Не переставаймо ж взивати до Нього! </b>
<p>&nbsp;<p><b>Владика Венедикт (Алексійчук)</b>