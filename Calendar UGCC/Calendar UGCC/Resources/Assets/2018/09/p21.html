<p>Безначальний і над усім Сущий, що все оглядаєш і всім управляєш, Владико, Христе Боже наш, Творче чудес і Боже див усіляких, незвичного Призвідче, Вершителю, Владико благих молитов, Ізбавителю від безнадії та відчаю, Ти щедро роздаєш за моилтвою тим, які до Тебе звертаються. Ти ціломудренним рабам Твоїм Йоакимові та Анні неплідній бездітности і неплідности печаль на радість блаженного дітородження перемінив, даруючи їм плід утроби благовчасний, про який було звіщено устами Божих пророків, що паросток з Єсеєвого кореня таїнственно проросте, з якого тілесно повинен родитися Ти – Цвіт, що вказав правдивий шлях світу, Начало і Сповнення всякого добра. Ти і тепер є Джерелом всякого благодіяння і просвітлення, Подателем найщедрішим, Ти сповним видиме народження Тієї, що породила Тебе не знаючи шлюбу, [народження] спільної благодаті і спасіння. Звільни нас, що участвуємо у Божественних Твоїх Таїнствах Животворящої Святої Жертви, від неплідного безпліддя в добрих ділах і сподоби нас завжди приносити Тобі плоди чеснот, щоб і ми розділили спадок у країні праведних у Царстві Твоїм. Визволи нас від гіркоти і постійних нападів варварів, які повстають, полегши тягар і нестерпність ярма нашого рабства у них, а радше даруй нам повне звільнення від тиранів і осудження їх. Благослови народ Твій і охорони спадкоємство Твоє, і ізбави нас від усяких ворожих нападів і бід, примнож славу християнського народу Твого. Піднеси ріг християнський і наповни його багатством і плодючістю небесних і земних благ як Податель і причина усяких благ. Заступництвом Пречистої Матері Твоєї, нашої Владичиці, всіх святих, з якими Тобі служіння і поклоніння приносимо, з Безначальним Твоїм Отцем, і Животворящим Твоїм Духом, нині, і повсякчас, і на віки віків. <i>(Заамвонна молитва свята Різдва Пресвятої Богородиці)</i></p>