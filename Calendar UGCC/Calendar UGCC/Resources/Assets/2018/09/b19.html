<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм * охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці: </i>Величає душа моя Господа і возрадувався дух мій у Бозі, Спасі моїм. <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди. <i>(Лк. 1,48).</i></p>
<p>__________
<p><i>Апостол: Еф. 223 зач.</i></p><p><b>Послання Апостола Павла до Ефесян 3, 8-21.</b></p><p><i>8</i>. Браття, мені, найпослідущому з усіх святих, була дана ця благодать: благовістити поганам незбагненне багатство Христа <i>9</i>. і навчити всіх про здійснення тієї тайни, що від віків захована була в Бозі, який сотворив усе; <i>10</i>. щоб об'явилася тепер началам і властям небесним через Церкву безконечна мудрість Божа, <i>11</i>. згідно з відвічною постановою, що Бог ухвалив у Христі Ісусі, Господі нашім, <i>12</i>. в якому маємо сміливість і повний надії доступ через віру в нього. <i>13</i>. Тому благаю вас не падати духом у моїх стражданнях, які терплю за вас, бо вони ваша слава.</p><p><i>14</i>. Ось чому я згинаю мої коліна перед Отцем, <i>15</i>. від якого бере ім'я всяке отцівство на небі й на землі, <i>16</i>. щоб він дав вам за багатством своєї слави скріпитись у силі через його Духа, для зросту внутрішньої людини, <i>17</i>. і щоб Христос вірою оселивсь у серцях ваших, і ви закорінені й утверджені у любові, <i>18</i>. могли зрозуміти з усіма святими, яка її ширина, довжина, висота і глибина, <i>19</i>. і пізнати любов Христову, що вища над усяке уявлення, і, таким чином, сповнились усякою Божою повнотою.</p><p><i>20</i>. Тому ж, хто може зробити багато більше, ніж те, чого ми просимо або що ми розуміємо за діючою в нас силою, <i>21</i>. йому слава в Церкві та у Христі Ісусі по всі роди на віки вічні. Амінь.</p>
<p>__________
<p><i>Алилуя, глас 8:</i> Слухай, дочко, і споглянь, і прихили вухо Твоє. <i>(Пс. 44,11) </i></p>
<p><i>Стих:</i> Лицю Твоєму помоляться багаті народи. <i>(Пс. 44,13)</i></p>
<p>__________
<p><i>Євангеліє: Мр. 51 зач.</i></p><p><b>Євангеліє від Марка 11, 23-26.</b></p><p>Сказав Господь своїм учням:</p><p><i>23</i>. Майте віру в Бога. Істинно кажу вам, що хто скаже цій горі: двигнись і кинься в море, та не сумніватиметься у своїм серці, але віруватиме, що станеться те, що каже, буде йому так. <i>24</i>. Тому й кажу вам: усе, чого будете просити у молитві, віруйте, що одержите, і буде вам так. <i>25</i>. І коли стоїте на молитві, прощайте, як маєте що проти кого-небудь, щоб і Отець ваш, який на небі, простив вам провини ваші. <i>26</i>. Коли ж ви не простите, і Отець ваш, що на небі, не простить провин ваших.</p>
<p>__________
<p><i>Причасний:</i> Чашу спасення прийму і ім’я Господнє призову. <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>Еф. 3, 8–21. «І спізнати оту любов Христову, що перевищує всяке уявлення»</b>
<p>Враховуючи досвід людських стосунків, знаємо, що ми любимо тих, хто нас любить, нас не люблять ті, кому ми спричиняємо кривду, нам допомагають, коли ми допомагаємо і т. д. Часто, коли думаємо про взаємини з Богом, уявляємо собі, що вони відбуваються за такими ж «правилами»: коли робимо добре, то Бог нас любить, коли робимо зле, то Бог нас карає чи буде карати.
<p>Бог сталий і незмінний у своїй природі. Він любить людину, попри те, якою б вона не була. Людина через свій гріх і через своє падіння сама віддаляється від Бога, бо стає нездатною жити в Божій любові. А життя без Божої любові і без Господа – це і є пекло. То ж не забуваймо про Божу любов до кожного з нас. <b>Бог нас любить, очікує життя від кожного з нас і вірить у кожного з нас.</b>
<p>&nbsp;
<p><b>Мр. 11, 23-26. «Тому й кажу вам: Усе, чого будете просити у молитві, віруйте, що одержите…».</b>
<p>Нам сказано дуже страшні слова: «Усе, що лиш попросите з вірою в молитві, – отримаєте». Господь не ставить якихось інших умов, коли б Він мав дати чи не дати те, про що просимо. Чи будемо того потребувати, чи не будемо, чи ми спроможні, чи не спроможні це прийняти... Але каже: «Усе, що з вірою попросите, отримаєте». Можемо сказати, що Господь узалежнює всю свою дію щодо нас від нашої віри. Хоч для Бога немає неможливих речей. Господь цілковито віддає все в наші ж руки – якою мірою своєї віри ми собі відміряємо.
<p>Пригадуємо приклад про молитву Іллі: коли він помолився – три з половиною роки через його віру не було дощу. Господь уже був готовий змилосердитися над тим своїм народом, але через віру Іллі посуха тривала. І наступне чудо, яке Господь зробив через віру Іллі, – дав дощ.
<p><b>Чи ми готові жити довірою до Бога, вірою, що для Нього немає неможливих речей, і все, що з вірою попросимо, абсолютно все можемо отримати?</b> 
<p>&nbsp;<p><b>Владика Венедикт (Алексійчук)</b>