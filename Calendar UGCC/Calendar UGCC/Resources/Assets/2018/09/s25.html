<p><b>Святого священномученика Автонома</b> 
<p><i>Тропар священномученика, глас 4:</i> Як святителя преподобного, і страждальця вірного,* Церква прославляє святу твою пам’ять* і вірно скликає святкувати, Автономе,* світильнику досконалий, і Тройці угоднику,* моли за нас єдиного чоловіколюбця Бога. 
<p><i>Кондак священномученика, глас 2:</i> Божественні таємниці знав ти, премудрий,* і був приємною жертвою, блаженний у Бозі.* Бо випив ти Христову чашу, преславний світильнику всесвітній,* молячись неустанно за всіх нас. 
<p>Святий Автоном був єпископом в Італії. Коли імператор Диоклетіян почав люто переслідувати християн, то він подався до Витинії. Там, у місті Сореос, він навернув багатьох до Христової віри, а одного мужа на ім’я Корнилій висвятив на диякона. Далі святий Автоном проголошував Боже слово в Ликаонії і в Ісаврії. Повернувшись у Сореос, висвятив Корнилія на священика й тепер вони двоє поширювали всюди Христову віру. Над Чорним морем, у Клавдіополі, він заснував християнську громаду і знову повернувся до Сореос. 
<p>Поблизу міста була місцевість Лімна, де християни переважали поган, і вони зруйнували поганську божницю. Погани задумали помститися їм; зібравши велику громаду, вони напали на Сореос, вдерлися до церкви й убили святого Автонома при престолі під час Божественної літургії. Тіло святого мученика поховала диякониса на ім’я Марія. Сталося це близько 323 р. У часи Костянтина Великого один вельможа на ім’я Северіян над гробом святого священномученика побудував церкву, але вона з роками завалилася. Тоді тут звів величавий храм полководець Йоан. Під час цієї будови було знайдено тіло святого Автонома, яке зовсім не розклалося, хоч з дня його смерти минуло понад двісті літ. 
<p>__________
<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 