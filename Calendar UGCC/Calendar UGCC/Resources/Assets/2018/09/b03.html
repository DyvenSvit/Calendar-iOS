<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> У Різдві дівство зберегла Ти,* в успенні світа не оставила Ти, Богородице.* Переставилася Ти до життя, бувши Матір’ю Життя.* I молитвами Твоїми* ізбавляєш від смерти душі наші.</p>
<p>Слава, і нині: <i>Кондак, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________
<p><i>Апостол: Гал. 202 зач.</i></p><p><b>Послання Апостола Павла до Галатів 2, 11-16.</b></p><p><i>11</i>. Браття, коли Петро прийшов в Антіохію, я виступив одверто йому у вічі, тому що він заслужив докір. <i>12</i>. Перше бо ніж прийшли деякі від Якова, він їв з поганами; а як прийшли, почав таїтися та відлучуватися, боячись обрізаних. <i>13</i>. Разом з ним лицемірили й інші юдеї, так що й Варнава був зведений їхнім лицемірством. <i>14</i>. Та коли я побачив, що вони не ходять прямо за євангельською істиною, перед усіма я сказав Кифі: коли ти, бувши юдеєм, живеш по-поганськи, не по-юдейськи, як можеш силувати поган, щоб жили по-юдейськи?</p><p><i>15</i>. Ми з роду юдеї, не грішники з поган; <i>16</i>. та довідавшися, що людина оправдується не ділами закону, але вірою в Ісуса Христа, ми увірували в Христа Ісуса, щоб оправдатися нам вірою в Христа, а не ділами закону, бо ділами закону не оправдається ніхто. </p>
<p>__________
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс 131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________
<p><i>Євангеліє: Мр. 21 зач.</i></p><p><b>Євангеліє від Марка 5, 24-34.</b></p><p><i>24</i>. Одного разу слідом за Ісусом ішло багато люду, що тиснувся до нього. <i>25</i>. І ось одна жінка, що дванадцять років страждала на кровотечу <i>26</i>. й натерпілась чимало від багатьох лікарів та витратила все, що мала, а полегші ніякої не зазнала, ба й, навпаки, ще гірше їй стало, <i>27</i>. почувши про Ісуса, підійшла в натовпі ззаду й доторкнулась його одежі. <i>28</i>. Мовила бо: «Як доторкнуся до його одежі – видужаю». <i>29</i>. І висохла тієї ж хвилини її кровотеча, і вона почула тілом, шо видужала від недуги. <i>30</i>. Ісус, вмить почувши, що з нього вийшла сила, обернувся до народу і спитав:</p><p>– Хто доторкнувся до моєї одежі?</p><p><i>31</i>. Учні його сказали йому:</p><p>– Бачиш, як натовп тиснеться до тебе, і питаєш: хто мене доторкнувся?</p><p><i>32</i>. І озирнувся навколо, щоб побачити ту, що так вчинила. <i>33</i>. Жінка ж, налякана, тремтячи, – знала бо, що сталось з нею, – приступила, впала перед ним і оповіла всю правду. <i>34</i>. Він їй сказав:</p><p>– Дочко, віра твоя спасла тебе. Іди в мирі й будь здорова від твоєї недуги.</p>
<p>__________
<p><i>Замість</i> Достойно, <i>приспів:</i> Ангели, бачачи успення Пречистої, здивувалися, як Діва восходить із землі на небо.</p>
<p><i>І ірмос, глас 1:</i> Перемагаються закони природи у Тобі, Діво чиста: бо дівственне є Різдво, і смерть наперед заповідає життя; по Різдві діва, і по смерті жива. Спасаєш завжди, Богородице, насліддя Твоє.</p>
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі.</i></p>
<p>&nbsp;<hr />
<p><b>Гл. 2, 11–16. «Коли ж Кифа прийшов в Антіохію, я виступив одверто йому в вічі, тому, що заслужив на докір»</b>
<p>Щось перед нами постає дуже дивне, а одночасно дуже миле та приємне. Апостол Павло, який є новонавернений, докоряє апостолу Петрові, будучи свідомим, що Ісус Христос сказав: ти Петро – Кифа, і на тобі збудую Церкву. Чому так він робить? Тому що кожній людині властиво помилятись, а Петро також був людиною. Він, прагнучи зберегти єврейські традиції, не завжди відважно засвідчував свою християнську віру. 
<p>Павло ж боронив правду тоді, коли Петро не міг піти за правдою. І тому, які б наші стосунки не були в житті, хто б не був перед нами, ніколи не біймося свідчити правду. <b>Не нападати на когось, не дорікати комусь, не критикувати когось, а свідчити правду. </b>
<p>&nbsp;
<p><b>Мр. 5, 24-34. «Дочко, тебе спасла віра твоя».</b>
<p>З Євангелія довідуємося, що тисячі людей ходили за Ісусом. Кожен мав на це якісь свої причини: хтось почув, і йому було цікаво це побачити, хтось захопився тим, що говорив Ісус Христос… Проте в Євангелії читаємо, що не так багато зцілялося, не так багато отримало поміч від Господа. Ісус творив чуда, зціляв людей лише через їхню віру.
<p>Христос був, є і буде той самий.
<p>Отже, так само стається в житті кожного з нас тепер, бо як Христос діяв тоді, так діє і тепер і буде діяти в майбутньому. Він допомагав і бажає допомогти кожному в будь-яких сферах життя, однак маємо усвідомити, що для Бога немає нічого неможливого. <b>Річ не в тім, чи Господь може чи не може або хоче чи не хоче, а лише в тому, наскільки я вірю.</b> Віра – це та підстава, яка дає Богові діяти в житті кожного з нас.
<p>&nbsp;<p><b>Владика Венедикт (Алексійчук)</b>