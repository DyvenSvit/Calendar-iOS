<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар Нового року, глас 2:</i> Всієї тварі Створителю, що у своїй владі встановив часи і літа,* благослови вінець року благості Твоєї, Господи,* охороняючи в мирі благовірний народ, городи, села і всі обителі Твої,* молитвами Богородиці, і спаси нас.</p>
<p><i>І Богородиці, глас 1:</i> Радуйся, обрадованная Богородице Діво,* пристане й заступнице роду людського,* бо з Тебе воплотився Ізбавитель світу;* Ти бо єдина єси Мати і Діва,* присноблагословенна і препрославлена.* Моли Христа Бога,* щоб мир дарував усій вселенній.</p>
<p><i>I преподобному, глас 1:</i> Терпіння стовп був Ти, наслідуючи праотців, преподобний:* Йова в страстях, Йосифа в спокусах* і, бувши в тілі, безплотних у житті, Симеоне, отче наш.* Моли Христа Бога,* щоб спаслися душі наші.</p>
<p>Слава: <i>Кондак преподобному, глас 2:</i> Вишнього шукаючи і з вишніми єднаючись,* Ти стовп учинив колісницею вогненною;* тому співбесідником ангелів стався Ти, преподобний,* з ними неперестанно молячись Христу Богу за всіх нас.</p>
<p>I нині: <i>Кондак Нового року, глас 2:</i> У вишніх живеш, Христе царю,* всього видимого і невидимого Творче і будівнику.* Ти дні і ночі, часи і літа сотворив, благослови нині вінець року,* збережи й охорони в мирі благовірний народ* і городи, села і всі обителі, і людей Твоїх, Многомилостивий.</p>
<p><i>Прокімен Нового року, глас 3:</i> Великий Господь наш і велика сила Його, і розумові Його немає міри <i>(Пс. 146,5).</i></p>
<p><i>Стих:</i> Хваліте Господа, бо благий псалом, Богові нашому нехай солодке буде хваління <i>(Пс. 146,1).</i></p>
<p><i>I преподобному, глас 7:</i> Чесна перед Господом смерть преподобних Його <i>(Пс. 115,6).</i></p>
<p>__________
<p><i>Ряд.:</i>
<p><i>Апостол: Еф. 217 зач.</i></p><p><b>Послання Апостола Павла до Ефесян 1, 7-17.</b></p><p><i>7</i>. Браття, маємо відкуплення кров’ю Христовою, відпущення гріхів, згідно з багатством його благодаті, <i>8</i>. яку він вилляв на нас щедро у всій мудрості та розумі. <i>9</i>. Він, за своїм благоволінням, дав нам пізнати тайну своєї волі, яку був ухвалив наперед, <i>10</i>. щоб, коли настане повнота часів, здійснити її: зібрати у Христі під однією головою все, небесне і земне.</p><p><i>11</i>. У ньому ми також стали наслідниками, призначеними наперед заміром того, хто все чинить за радою своєї волі, <i>12</i>. щоб ми були на хвалу його величі, ми, що вже раніш були нашу надію поклали на Христа. <i>13</i>. У ньому й ви, – почувши слово правди, благовість вашого спасіння, в яке ви повірили, – були позначені печаттю обіцяного Святого Духа, <i>14</i>. що є завдатком нашого насліддя для повного визволення викуплених, на хвалу його величі.</p><p><i>15</i>. Тому і я, почувши про вашу віру в Господа Ісуса і про любов до всіх святих, <i>16</i>. не перестаю дякувати за вас у моїх молитвах, <i>17</i>. щоб Бог Господа нашого Ісуса Христа, Отець слави, дав вам духа мудрости та об'явлення, щоб його пізнати добре</p>
<p><i>Новоліттю:</i>
<p><i>Апостол: 1 Тим. 282 зач.</i></p><p><b>Перше Послання Апостола Павла до Тимотея 2, 1-7.</b></p><p><i>1</i>. Сину Тимотею, благаю, щоб відбувалися прохання, молитви, благання, подяка за всіх людей, <i>2</i>. за царів і за всіх тих, що стоять при владі, щоб нам тихо та спокійно жити з усією побожністю та пристойністю. <i>3</i>. Це добре й приємне в очах нашого Спаса Бога, <i>4</i>. який хоче, щоб усі люди спаслися і прийшли до розуміння правди. <i>5</i>. Один бо Бог, і один посередник між Богом та людьми – чоловік Христос Ісус, <i>6</i>. що видав себе самого як викуп за всіх; і він є доказом цього, посланим у відповідний час, <i>7</i>. для чого я був поставлений проповідником та апостолом, – правду кажу, не обманюю, – учителем поган у вірі й правді.</p>
<p>__________
<p><i>Алилуя, глас 4:</i> Тобі належить пісня, Боже, в Сіоні, і Тобі воздасться молитва в Єрусалимі <i>(Пс. 64,2).</i></p>
<p><i>Стих:</i> Ти благословиш вінець року благості Твоєї, Господи <i>(Пс, 64,12).</i></p>
<p><i>I преподобному:</i> Блажен муж, що боїться Господа, заповіді Його дуже любі йому <i>(Пс. 111,1 ).</i></p>
<p>__________
<p><i>Ряд.:</i>
<p><i>Євангеліє: Мр. 32 зач.</i></p><p><b>Євангеліє від Марка 8, 1-10.</b></p><p><i>1</i>. В той час, як знову була сила народу, а не мали що їсти, закликав учнів і каже їм:</p><p><i>2</i>. – Жаль мені цих людей, ось вони уже три дні зі мною, і не мають що їсти. <i>3</i>. Коли відпущу голодних додому, ослабнуть у дорозі; деякі бо з них прийшли здалека.</p><p><i>4</i>. Учні йому відповіли:</p><p>– Звідкіль хто міг би нагодувати їх хлібом тут у пустелі?</p><p><i>5</i>. Він спитав їх:</p><p>– Скільки маєте хлібів?</p><p>– Сім, – відповіли.</p><p><i>6</i>. Тоді він велів народові сісти на землю і, взявши сім хлібів та воздавши хвалу, розламав їх і дав учням, щоб роздавали, і вони роздавали народові. <i>7</i>. Мали вони також кілька рибок; він благословив їх і наказав теж роздати. <i>8</i>. І вони їли й наситились, і зібрали сім кошів кусків, що зостались. <i>9</i>. Було їх яких чотири тисячі. І відпустив їх. <i>10</i>. Ввійшовши відразу в човен з учнями, прибув у Далманут-край.</p>
<p><i>Новоліттю:</i>
<p><i>Євангеліє: Лк. 13 зач.</i></p><p><b>Євангеліє від Луки 4, 16-22.</b></p><p><i>16</i>. В той час прийшов Ісус у Назарет, де був вихований, увійшов своїм звичаєм суботнього дня в синагогу і встав, щоб читати. <i>17</i>. Йому подали книгу, він найшов місце, де було написано:</p><p><i>18</i>. Господній Дух на мені,</p><p>бо він мене помазав.</p><p>Послав мене нести добру новину бідним,</p><p>звіщати полоненим визволення,</p><p>сліпим прозріння,</p><p>випустити пригноблених на волю,</p><p><i>19</i>. оповістити рік Господнього помилування.</p><p><i>20</i>. Згорнувши книгу, він віддав її слузі й сів. Очі всіх у синагозі були пильно звернені на нього. <i>21</i>. І він почав до них говорити:</p><p>– Сьогодні збулось це писання у вухах ваших.</p><p><i>22</i>. Всі свідчили про нього і дивувались словам ласки, які виходили з уст його, і говорили:</p><p>– Чи він не син Йосифа?</p>
<p>__________
<p><i>Причасний: </i>Ти благословиш вінець року благості Твоєї, Господи <i>(Пс. 64,12).</i> </p>
<p>В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Еф. 1, 7–17. «Не перестаю дякувати за вас і згадувати вас у моїх молитвах»</b>
<p>Можемо зауважити, як апостол Павло тішиться за ефесян, що вони пізнали Ісуса Христа. Він дякує Господеві за те, що навернулося стільки душ. Цей уривок нас вчить найперше радіти за Божі справи на землі, радіти й дякувати Господеві, що вони стаються за нашим посередництвом, що ми можемо бути співучасниками Божих чудес. 
<p>Ми більше думаємо про Бога, коли є проблеми, труднощі, клопоти. Але ми рідко дякуємо Господеві за те добро, яке ми отримали від Нього. Не кажучи вже про все життя, яке є великим даром. А якщо розглянути навіть один-єдиний день зі свого життя, хоча би й найгірший, то побачимо однак, скільки всього Бог нам дає, вже навіть через те, що не допускає гіршого, аніж могло б бути. <b>Коли ввечері стаємо на молитву, подякуймо Богові за все, що Він дав, і дякуймо за те, що Він нам ще хоче дати. </b>
<p>&nbsp;
<p><b>Мр. 8, 1-10. «Шкода мені люду».</b>
<p>У житті так складається, що маємо дуже різні взаємини з людьми: когось дуже любимо, шануємо, з кимось товаришуємо, когось не сприймаємо, а то й ненавидимо, вважаємо ворогом. Але буває й так, що вороги стають друзями і, навпаки, друзі – ворогами. Часто наші почуття, емоції стосовно інших людей змінюються.
<p>Позиція ж Господа від створення світу аж дотепер є незмінною. Він не перестає любити кожну людину, якою вона не була б і що б не робила – добро чи зло. Зі своєї любові Він створив людину, і навіть коли вона відпала через свій гріх, Бог дав свого Сина Єдинородного, який викупив людину від неволі гріха. І дотепер Бог дає кожному з нас усе для нашого освячення і спасення.
<p>Ці слова Ісуса Христа в Євангелії: «Шкода мені люду» – виявляють велику Божу любов до кожного з нас. Маємо повсякчас пам’ятати про це в будь-якій життєвій ситуації. Бог не перестає любити, Він так само, як тоді, коли творив чудеса і нагодував чотири тисячі людей, не перестає діяти й тепер. <b>Бог постійний у своїй любові до кожного з нас. </b>
<p>&nbsp;<p><b>Владика Венедикт (Алексійчук)</b>