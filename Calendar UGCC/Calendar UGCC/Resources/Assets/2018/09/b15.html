<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________
<p><i>Апостол: 1 Кор. 146 зач.</i></p><p><b>Перше Послання Апостола Павла до Корінтян 10, 23-28.</b></p><p><i>23</i>. Браття, все мені дозволене, але не все корисне; усе дозволене, але не все будує. <i>24</i>. Ніхто хай не шукає для себе користи, але для другого. <i>25</i>. Їжте все, що у м'ясника продається, нічого не турбуючися ради совісти; <i>26</i>. Господня бо земля та її повнота. <i>27</i>. Як хто з невіруючих вас запросить і ви згодилися піти, їжте все, що покладуть перед вами, зовсім не турбуючись ради совісти. <i>28</i>. Але як хто вам скаже: «Це було жертвоване ідолам» – не їжте задля того, хто попередив вас, і задля совісти: Господня бо земля і її повнота.</p>
<p>__________
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________
<p><i>Євангеліє: Мт. 101 зач.</i></p><p><b>Євангеліє від Матея 24, 34-44.</b></p><p>Сказав Господь своїм учням:</p><p><i>34</i>. Істинно кажу вам: цей рід не промине, поки не збудеться це все.</p><p><i>35</i>. Небо й земля пройдуть, але слова мої не пройдуть.</p><p><i>36</i>. А про той день і годину ніхто не знає, ані ангели небесні, ані Син, лише один Отець.</p><p><i>37</i>. Як було за днів Ноя, так буде й за днів Сина чоловічого. <i>38</i>. Бо як за днів перед потопом їли й пили, женилися та віддавались аж до дня, коли Ной увійшов у ковчег, <i>39</i>. і ніхто не знав нічого, аж поки не прийшов потоп і змив усіх, так буде й прихід сина чоловічого. <i>40</i>. Тоді з двох, що будуть у полі, одного візьмуть, другий лишиться. <i>41</i>. Дві молотимуть на жорнах: одну візьмуть, друга лишиться.</p><p><i>42</i>. Чувайте, отже, бо не знаєте, якого дня Господь ваш прийде. <i>43</i>. Знайте те, що коли б господар відав, у яку сторожу прийде злодій, пильнував би і не дав би підкопати свого дому. <i>44</i>. Тому й ви будьте готові, бо Син чоловічий прийде тієї години, про яку ви й не думаєте.</p>
<p>__________
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти, Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>1 Кр. 10, 23–28. «Ніхто хай не шукає для себе користі, лише для другого»</b>
<p>Ці слова ставлять перед нами важливе запитання: чого ми шукаємо у своєму житті? Щиро зізнаючись, побачимо, що шукаємо дуже багато чого для себе. Може, не такі ми користолюбні, егоцентричні, але часто критерієм своїх досягнень в житті ми ставимо ті чи інші земні цілі. Рідко у своєму житті критерієм успішності ми ставимо служіння Богові та служіння іншим. 
<p>Апостол Павло вказує нам на те, щоб ми шукали користі для інших, постійно шукали, що можна доброго зробити для ближнього. <b>Для цього намагаймося дивитися на кожну ситуацію з перспективи того, що я можу зробити доброго для Бога і для ближнього.</b> 
<p>&nbsp;
<p><b>Мт. 24, 34-44. «Тому й ви будьте готові, бо Син Чоловічий прийде тієї години…».</b>
<p>Перші апостоли й учні Ісуса Христа мали живе сподівання та очікування другого приходу Спасителя. Через різні історичні обставини сьогодні ми, зазвичай, дуже мало роздумуємо про цей другий Господній прихід. Як каже Євангеліє, ми не знаємо ні дня, ні години, коли це може статися.
<p>Проте в інший спосіб прихід Ісуса Христа відбувається в житті кожного з нас щомиті. Щомиті Господь входить у наше життя через ті чи інші ситуації, події, обставини, людей… Пригадаймо, як Ісус Христос каже: «Що ви зробили одному з ближніх моїх, ви мені зробили». І для нас важливо здобувати досвід зустрічатися з Богом у всіх обставинах нашого життя.
<p>На жаль, за роки, місяці, години свого життя маємо небагато таких зустрічей. Хоч, здавалося б, ходимо до храму Божого, сповідаємося, причащаємося – і мали б зустрітися з Богом. Але чи ці зустрічі справді відбуваються?
<p>Очікуючи другого приходу Ісуса Христа, <b>маємо в цьому очікуванні зустрічатися з Господом Богом у кожній події, у кожній обставині. Адже Господь приходить до нас повсякчас.</b> Та чи готові ми з Ним зустрітися? 
<p>&nbsp;<p><b>Владика Венедикт (Алексійчук)</b>