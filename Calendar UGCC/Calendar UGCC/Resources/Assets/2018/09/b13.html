<p><b><i>Перший антифон повсякденний</i></b></p>
<p>Благо є сповідуватися Господові і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Богородице приснодіво, людей покрове,* Ти ризу й пояс пречистого Твого тіла* як загороду могутню городу Твоєму дарувала* безсіменним Різдвом Твоїм, нетлінною перебуваючи.* В Тобі бо природа обновляється і час.* Тому молимо Тебе, мир городу Твоєму дарувати* і душам нашим велику милість.</p>
<p>Слава, і нині: <i>Кондак, глас 2:</i> Пояс Твій чесний, що огорнув богоприйомне лоно Твоє, Богородице,* це сила необорна городу Твого і скарб дібр невичерпний,* єдина Мати-Приснодіво.</p>
<p><i>Прокімен, глас 3, пісня Богородиці</i>: Величає душа моя Господа і возрадувався дух мій у Бозі, Спасі Моїм <i>(Лк. 1,46-47)</i>.</p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48)</i>.</p>
<p>__________
<p><i>Ряд.:</i>
<p><i>Апостол: Еф. 216 зач.</i></p><p><b>Послання Апостола Павла до Ефесян 1, 1-9.</b></p><p><i>1</i>. Павло, волею Божою апостол Ісуса Христа, святим, що в Ефесі і вірним у Христі Ісусі: <i>2</i>. благодать вам і мир від Бога, Отця нашого, і Господа Ісуса Христа.</p><p><i>3</i>. Благословен Бог і Отець Господа нашого Ісуса Христа, що благословив нас із неба всяким духовним благословенням у Христі.</p><p><i>4</i>. Бо в ньому нас вибрав перед заснуванням світу, щоб ми були святі й бездоганні перед ним у любові. <i>5</i>. Він призначив нас наперед для себе на те, щоб ми стали його синами через Ісуса Христа, за вподобанням своєї волі, <i>6</i>. на хвалу слави своєї благодаті, якою він обдарував нас у своїм возлюбленім Сині. <i>7</i>. У ньому маємо відкуплення його кров'ю, відпущення гріхів, згідно з багатством його благодаті, <i>8</i>. яку він вилляв на нас щедро у всій мудрості та розумі. <i>9</i>. Він, за своїм благоволінням, дав нам пізнати тайну своєї волі.</p>
<p><i>Богородиці:</i> 
<p><i>Апостол: Євр. 320 зач.</i></p><p><b>Послання Апостола Павла до Євреїв 9, 1-7.</b></p><p><i>1</i>. Браття, перший завіт мав також свої установи щодо служби і мав святиню земну. <i>2</i>. Споруджено бо перший намет, де були світильник, стіл і хліби предложення; він зветься Святе. <i>3</i>. За другою завісою був намет, званий Святе святих, <i>4</i>. зо золотим жертовником для палення пахучого кадила та кивотом завіту, що був увесь покритий золотом; у ньому був золотий посуд з манною, розцвіле жезло Арона й таблиці завіту. <i>5</i>. Зверху же над ним були херувими слави, що крильми отінювали престол умилостивлення. Але про це не час тепер говорити докладно.</p><p><i>6</i>. І от як усе це так було уряджено, в перший намет увіходили завжди священики, виконуючи службу; <i>7</i>. в другий же раз на рік – лише первосвященик, і то не без крови, яку приносив за свої і людські провини.</p>
<p>__________
<p><i>Алилуя, глас 8:</i> Воскресни, Господи, в упокій Твій, Ти і кивот святині Твоєї <i>(Пс.</i> <i>131,8)</i>.</p>
<p><i>Стих:</i> Клявся Господь Давидові істиною і не відречеться її <i>(Пс.</i> <i>131,11)</i>.</p>
<p>__________
<p><i>Ряд.:</i>
<p><i>Євангеліє: Мр. 30 зач.</i></p><p><b>Євангеліє від Марка 7, 24-30.</b></p><p><i>24</i>. І вирушивши звідти, пішов у сторони Тиру та Сидону. Увійшовши ж в один дім, не хотів, щоб довідався хто про те, але не міг окритися. <i>25</i>. Бо відразу одна жінка, дочка якої мала злого духа, дізнавшися про нього, прийшла і впала йому до ніг. <i>26</i>. Була ж та жінка поганка, родом сирофінікійка. Благала вона його, щоб вигнав біса з її дочки. <i>27</i>. Він відповів їй:</p><p>– Дай спершу, щоб діти наїлись; не личить бо взяти хліб у дітей і кинути щенятам.</p><p><i>28</i>. Вона ж озвалась і каже йому:</p><p>– Так, Господи, але й щенята їдять під столом кришки по дітях.</p><p><i>29</i>. І сказав їй:</p><p>– За це слово йди: біс вийшов з твоєї дочки.</p><p><i>30</i>. Вернулася вона до свого дому й найшла, що дитина лежала на ліжку, і біс вийшов.</p>
<p><i>Богородиці:</i> 
<p><i>Євангеліє: Лк. 54 зач.</i></p><p><b>Євангеліє від Луки 10, 38-42; 11, 27-28.</b></p><p><i>38</i>. В той час увійшов Ісус в одне село, і якась жінка, Марта на ім'я, прийняла його в хату. <i>39</i>. Була у неї сестра, що звалася Марія; ця, сівши в ногах Господа, слухала його слова. <i>40</i>. Марта ж клопоталася, услуговуючи всіляко. Підійшла вона й каже:</p><p>– Господи, чи тобі байдуже, що сестра моя лишила мене саму служити? Скажи їй, щоб мені помогла.</p><p><i>41</i>. Озвався Господь до неї і промовив:</p><p>– Марто, Марто, ти побиваєшся і клопочешся про багато, одного ж потрібно. <i>42</i>. Марія вибрала кращу частку, що не відніметься від неї.</p><p><i>27</i>. Коли він говорив це, якась жінка підняла голос з-між народу і сказала до нього:</p><p>– Щасливе лоно, що тебе носило, і груди, що тебе кормили. <i>28</i>. Він озвався:</p><p>– Щасливі ті, що слухають слово Боже і зберігають його.</p>
<p>__________
<p><i>Причасний:</i> Чашу спасення прийму і ім’я Господнє призову <i>(Пс.</i> <i>115,4)</i>. Алилуя, <i>тричі</i>.</p>
<p>&nbsp;<hr />
<p><b>Еф. 1, 1–9. «Щоб ми стали Його синами через Ісуса Христа»</b>
<p>Коли Ісус Христос приймає людську подобу, Він стає нам братом по природі, але і є одночасно Богом. Через свою божественну природу Він підносить нас до божественного життя. Ми втратили це через падіння Адама і Єви, однак через Ісуса Христа ми стаємо учасниками цієї божественної природи, Господь нас нею обдаровує. 
<p>Погляньмо, чи ми щодня розуміємо це, чи скоріше живемо лише людськими зацікавленнями, бажаннями і стремліннями. Господь нас зробив своїми синами та доньками, спадкоємцями Царства Небесного. Що більше ми будемо цього свідомі, про це пам’ятати і пригадувати, то більше будемо цим жити і відкривати правду про справжнє наше покликання. <b>Бо ж всі ми покликані через віру в Ісуса Христа, через хрещення, через святі таїнства стати учасниками божественного життя! </b>
<p>&nbsp;
<p><b>Мр. 7, 24-30. «І сказав їй: "За це слово йди. біс вийшов з твоєї дочки"».</b>
<p>Із цього євангельського уривку позиція Ісуса Христа, на перший погляд, може видатися жорстокою. Він досить різко відповідає жінці, яка з проханням припадає Йому до ніг: «Дай спершу, щоб діти наїлись». Він вказує, що прийшов найперше до вибраного народу, і лише потім можна говорити про поган.
<p>Настирливість жінки у її проханні є прикладом для кожного з нас. Коли ми справді чогось потребуємо, не маємо перейматися, наскільки ми гідні стати перед Богом, бо ж ніколи не будемо гідні. Однак завжди наполегливо маємо просити у Бога. Адже якщо швидко перестаємо просити чогось, це показує, що нам цього й не дуже було треба. Господь про це казав дуже просто: «Просіть, і дасться вам!»
<p>У Божественній Літургії ми багато разів кажемо: «Господи, помилуй!», повторюючи Богові свої прохання. <b>Тож у випробуваннях, труднощах і нестачах не переставаймо уповати на Бога й просити Його про всі наші потреби.</b>
<p>&nbsp;<p><b>Владика Венедикт (Алексійчук)</b>