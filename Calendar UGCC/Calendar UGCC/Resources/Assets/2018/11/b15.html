<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар апостолам, глас 3:</i> Апостоли святі, моліть милостивого Бога,* щоб відпущення прогрішень подав душам нашим.</p>
<p><i>Святому Миколаєві, глас 4:</i> Правилом віри і образом лагідности,* учителем повздержности* явила Тебе Твоєму стаду всіх речей істина.* Ради цього придбав ти смиренням високе,* убогістю – багате,* отче, священноначальнику Миколаю.* Моли Христа Бога, щоб спаслися душі наші.</p>
<p><i>Кондак апостолам, глас 2:</i> Сильних і боговісних проповідників,* найвищих апостолів твоїх, Господи,* прийняв Ти в насолоду дібр твоїх і упокій,* бо болісті їх і смерть прийняв Ти вище всяких плодів,* єдиний Серцевідче.</p>
<p>Слава: <i>Святому Миколаєві, глас 3:</i> В Мирах, святий, священнослужителем показався ти,* бо Христове Євангеліє, преподобний, сповнивши,* положив Ти душу твою за людей твоїх,* і спас неповинних від смерти.* Ради цього освятив ти себе як великий таїнник божої благодаті.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу божу, творіння ж рук його сповіщає твердь <i>(Пс. 18,2).</i></p>
<p>__________
<p><i>Апостол: 2 Сол. 276 зач.</i></p><p><b>Друге Послання Апостола Павла до Солунян 2, 13 - 3, 5.</b></p><p><i>13</i>. Браття, ми повинні завжди дякувати Богові, що Бог вибрав вас яко первоплоди, щоб ви спаслися освяченням Духа і вірою в правду; <i>14</i>. і для цього він нас покликав благовіствуванням нашим, щоб ви придбали славу Господа нашого Ісуса Христа. <i>15</i>. Стійте, отже, брати, і тримайтеся передань, яких від нас навчилися чи то усно, чи листовно. <i>16</i>. Нехай сам Господь наш Ісус Христос, і Бог, Отець наш, що возлюбив нас і дав нам у своїй благодаті вічну втіху й добру надію, <i>17</i>. врадує серця ваші та зміцнить у всякім ділі й добрім слові.</p><p><i>1</i>. А втім, молітеся, брати, за нас, щоб Господнє слово ширилося та прославлялося, як у вас, <i>2</i>. і щоб ми визволилися від безпутніх та лукавих людей, бо не в усіх – віра. <i>3</i>. Господь же вірний, і він вас зміцнить і збереже від злого. <i>4</i>. Ми певні в Господі щодо вас, що те, що ми наказуємо вам, ви чините й далі будете чинити. <i>5</i>. Господь же нехай направить серця ваші на любов Божу й на Христову терпеливість.</p>
<p>__________
<p><i>Алилуя, глас 1:</i> Ісповідять небеса чуда твої, Господи, і істину твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Лк. 70 зач.</i></p><p><b>Євангеліє від Луки 13, 1-9.</b></p><p><i>1</i>. В той час прийшли деякі до Ісуса й розповіли йому про галилеїв, яких кров Пилат змішав був з їхніми жертвами. <i>2</i>. Озвавшись, він сказав їм:</p><p>– Гадаєте, що ті галилеї, тому що таке постраждали, були більші грішники, ніж усі галилеї? <i>3</i>. Ні, кажу вам, але як не покаєтесь, усі загинете так само. <i>4</i>. Або ті вісімнадцять, на яких упала силоамська башта і їх забила, гадаєте, що були більш винні від усіх мешканців Єрусалиму? <i>5</i>. Ні, кажу вам, але як не покаєтесь, усі загинете так само.</p><p><i>6</i>. І він розповів їм цю притчу:</p><p>Один чоловік мав смоковницю, посаджену в його винограднику. Прийшов він і став шукати на ній плода та не найшов. <i>7</i>. Тоді він сказав до виноградаря: оце три роки, як я приходжу, шукаючи плода на цій смоковниці, і не находжу. Зрубай її: навіщо займає землю? <i>8</i>. Той озвавсь до нього: пане, лиши її ще цей рік: я обкопаю навкруг неї і обкладу гноєм. <i>9</i>. Може, що вродить нарік, а як ні, зрубаєш її.</p>
<p>__________
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі.</i></p>
<p>&nbsp;<hr />
<p><b>2 Сл. 2, 13 - 3, 5. «Бог вибрав вас від початку..., щоб Ви придбали славу Господа нашого Ісуса Христа»</b>
<p>Ці слова, якщо над ними роздумувати, можуть для нас стати громом серед ясного неба. Бог нас вибрав, Бог нас покликав! Так, це є правда, кожен із нас зокрема, вибраний Господом, щоби жити в Царстві Небесному. Бог нас вибрав, коли ми ще були грішниками, Він нас вибрав, коли ми ще Його не вибрали, Господь нас запросив, коли ми ще цього не знали. 
<p>Про це важливо пам’ятати: Бог нас обрав, ми є обрані, а річ лише в тім, чи ми відповімо на Його заклик, чи ми живемо досконало чи грішно. Через смерть і воскресення Ісуса Христа ми стали учасниками Царства Божого, але це стає завершеним лише тоді, коли ми цього самі бажаємо і це приймаємо. Це немов би хтось нам купив квиток на поїзд, але чи ми захочемо їхати, чи ні, це вже наше рішення. 
<p><b>Ми отримали безцінне запрошення перебувати в Царстві Небесному, але чи ми ним скористаємось, залежить лише від нас!</b>
<p>&nbsp;
<p><b>Лк. 13, 1-9. «Як не покаєтесь, усі загинете так само».</b>
<p>Господь вказує, що Він прийшов, аби спасти грішників. Головна мета Божої дії в нашому житті – наше освячення, а остаточно – наше спасення. Отець Небесний любить нас, тому й прагне нас освячувати і спасати. І тому допускає ті чи інші події в нашому житті, ті чи інші ситуації, через які Він діє.
<p>Тому коли в Євангелії Господь згадує про галилеян, на яких впала башта, то підкреслює, що це був знак для людей, аби вони побачили й подумали, чому так діється. Скільки подібних подій, коли Бог говорить до нас, стається в нашому житті щодня, щомісяця, щороку – та ми їх не зауважуємо!
<p>Знайдімо хвилю на протязі дня, а найкраще ввечері, і <b>поміркуймо, що відбулося сьогодні й що Бог хотів сказати мені тими чи іншим подіями в моєму житті. </b>
<p>&nbsp;<p><b>Владика Венедикт (Алексійчук)</b>