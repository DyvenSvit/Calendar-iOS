<p><b>Святого мученика Нестора</b></p>
<p><i>Тропар, глас 3:</i> Божественного хреста силу прийнявши від великого Димитрія, Славний,* вийшов ти проти велетня, який не спасся великою силою своєю,* але переможений тобою, упав.* Через це смерть прийняв ти, Мученику,* і нині прийшов до засновника подвигів – Христа Бога.* Молись за нас, Несторе, щоб ми отримали мир і велику милість. </p>
<p><i>Кондак, глас 2:</i> Гідно постраждавши, безсмертну славу унаслідував нині,* бо був ти старанним воїном Владики,* молитвами Димитрія мученика.* З ним же, Несторе мудрий, молись неустанно за всіх нас. </p>
<p><i>Житіє святого мученика Нестора подано в житії святого і славного великомученика Димитрія Мироточця дня 8 листопада (26 жовтня)</i></p> 
<p>__________<p><em>У той самий день</em> 
<p><b>Святої мучениці Капітоліни і рабині її Єратиїди</b></p>
<p>Свята Капітоліна походила з дуже багатого й знаменитого роду і мешкала в Кесарії Кападокійській. Вона усе своє майно роздала убогим і жила в молитві та добрих ділах. Усіх своїх слуг свята діва відпустила на свободу, при ній залишилася лиш побожна Єратиїда, з якою вона жила, як з рідною сестрою. За правління Диоклетіяна, гонителя християн, староста Зиликентій поставив її перед судом. Коли свята Капітоліна визнала, що є християнкою і стала прославляти Христа Спасителя, тоді мучитель наказав стяти її мечем.</p> <p>Смерть святої мучениці бачила Єратиїда і стала вголос прославляти Господа. За це староста велів бити її спочатку воловими жилами, а потім різками і припікати вогнем. Усі муки вона терпіла із радістю і вголос величала свого Сотворителя. Тоді злякався мучитель, щоб за її прикладом не пішли інші, як це зазвичай траплялося під час мук християн, – і наказав убити святу Єратиїду мечем.</p> <p>Святі мучениці постраждали близько 296 р.</p> 
 <p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 