<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 3:</i> Прикрашується вселенна, Ефіопія ликує,* наче вінцем красується, через тебе просвітившися,* світло торжествує пам’ять твою, богогласний Пилипе.* Всіх бо вірувати в Христа навчив ти і біг життя довершив ти достойно Євангелія.* Тому сміливо простягається ефіопська рука до Бога;* його моли дарувати нам велику милість.</p>
<p>Слава: <i>Кондак, глас 8:</i> Ученик, і друг Твій, і наслідувач страстей Твоїх* вселенній Тебе, Бога, проповідував богогласний Пилип.* Його молитвами від ворогів пребеззаконних* Церкву Твою і всякий град Твій, Богородиці ради, збережи,* Многомилостивий.</p>
<p>I нині: <i>Богородичний, глас 8:</i> Непереможній Владарці* на честь перемоги* ми, врятовані від лиха,* благодарні пісні виписуємо Тобі,* раби Твої Богородице.* А Ти, що маєш силу нездоланну,* від усяких нас бід охорони,* щоб звати Тобі:* Радуйся, Невісто неневісная.</p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________
<p><i>Ряд.: Апостол: 1 Тим. 286 зач.</i></p><p><b>Перше Послання Апостола Павла до Тимотея 5, 11-21.</b></p><p><i>11</i>. Молодих же вдовиць не приймай, бо як їх охопить пристрасть, противна Христові, хочуть заміж виходити, <i>12</i>. стягаючи на себе осуд, бо відкинули першу віру. <i>13</i>. Крім того, вони звикають бездільно по хатах тинятися; і не тільки нічого не роблять, але цокочуть і скрізь втручаються, і базікають, що не личить. <i>14</i>. Отже, я хочу, щоб молодші виходили заміж, дітей родили, рядили домом і не давали противникові ніякої зачіпки для лихомовства. <i>15</i>. Бо деякі вже пішли слідом за сатаною.</p><p><i>16</i>. Коли ж яка віруюча прийняла до себе вдовиць, нехай їм помагає, хай не обтяжується Церква, щоб вона могла справжнім удовам помагати.</p><p><i>17</i>. Пресвітери, що добре головують, гідні подвійної шани, передусім ті, що працюють словом і навчанням. <i>18</i>. Бо Писання говорить: Не зав'язуй рота волові, гцо молотить і «робітник гідний своєї нагороди». <i>19</i>. На пресвітера не приймай скарги, хібащо при двох або трьох свідках. <i>20</i>. Тих, які грішать, картай перед усіма, щоб і інші мали страх.</p><p><i>21</i>. Заклинаю тебе перед Богом і Христом Ісусом та вибраними ангелами берегти це безсторонньо, не робивши нічого з упередженням до когось. </p>
<p><i>Ап.: Апостол: 1 Кор. 131 зач.</i></p><p><b>Перше Послання Апостола Павла до Корінтян 4, 9-16.</b></p><p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.</p><p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа.</p>
<p>__________
<p><i>Алилуя, глас 1:</i> Ісповідять небеса чуда Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Ряд.: Євангеліє: Лк. 87 зач.</i></p><p><b>Євангеліє від Луки 17, 26-37.</b></p><p>Сказав Господь:</p><p><i>26</i>. Як було за днів Ноя, так буде й за днів сина чоловічого: <i>27</i>. їли, пили, женилися, виходили заміж, аж до дня, коли Ной увійшов у ковчег; надійшов потоп, і вигубив усіх їх. <i>28</i>. Так само сталось і за днів Лота: їли, пили, купували, продавали, садили, будували; <i>29</i>. та того дня, коли Лот вийшов з Содому, вогонь і сірка линули з неба і всіх вигубили. <i>30</i>. Так само буде й того дня, як об'явиться Син чоловічий. <i>31</i>. Хто буде того дня на крівлі, речі ж його в хаті, нехай не злізає за ними. А хто на полі, нехай так само не вертається назад. <i>32</i>. Згадайте собі жінку Лота.</p><p><i>33</i>. Хто буде намагатися спасти своє життя, той його погубить; а хто його погубить, той збереже його. <i>34</i>. Кажу вам, тієї ночі двоє буде на однім ліжку: одного візьмуть, другого зоставлять. <i>35</i>. Дві жінки молотимуть разом: одну з них візьмуть, другу зоставлять. 36. Двоє буде на полі: одного візьмуть, другого лишать.</p><p><i>37</i>. Тоді вони його спитали:</p><p>– Де, Господи? </p><p>Він відповів їм:</p><p>– Де труп, там і орли зберуться.</p>
<p><i>Ап.: Євангеліє: Йо. зач. 5.</i></p><p><b>Євангеліє від Йоана 1, 43-51.</b></p><p><i>43</i>. В той час вирішив Ісус піти в Галилею. І найшовши Филипа, мовив до нього:</p><p>– Іди за мною.</p><p><i></i></p><p><i>44</i>. А був Филип з Витсаїди, з міста Андрія та Петра. <i>45</i>. Зустрів Филип Натанаїла і сказав до нього:</p><p>– Ми найшли того, про якого писав Мойсей у законі і пророки – Ісуса, сина Йосифа, з Назарету.</p><p><i>46</i>. Натанаїл сказав йому:</p><p>– Що доброго може бути з Назарету?</p><p>Мовив до нього Филип:</p><p>– Прийди й подивися.</p><p><i>47</i>. Ісус, побачивши, що до нього надходить Натанаїл, сказав про нього:</p><p>– Ось справжній ізраїльтянин, в якому нема лукавства.</p><p><i>48</i>. Натанаїл сказав:</p><p>– Звідкіль ти мене знаєш?</p><p>Сказав Ісус і промовив до нього:</p><p>– Перше ніж Филип тебе покликав, я тебе бачив, як був єси під смоковницею.</p><p><i>49</i>. Натанаїл відповів йому:</p><p>– Учителю, ти – Син Божий, ти – цар Ізраїля.</p><p><i>50</i>. Ісус у відповідь сказав йому:</p><p>– Тому що я мовив до тебе: я бачив тебе під смоковницею – віруєш. Побачиш більше, ніж те.</p><p><i>51</i>. І сказав до нього:</p><p>– Істинно, істинно кажу вам: побачите небеса відкриті і ангелів Божих, як вони возходять та сходять на Сина чоловічого.</p>
<p>__________
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>1 Тм. 5, 11–21. «Заклинаю тебе … берегти це безсторонньо, не робивши нічого з нахилу до когось»</b>
<p>Насправді не просто, або радше дуже важко в наших стосунках не зважати на те, що за особу ми маємо перед собою. Ми завжди суб’єктивні, тому й до кожної особи ставимось через свою суб’єктивність. Ми бачимо не все так як воно є на справді, а через призму нашого світогляду. Хтось нам подобається, бо сказав нам раніше щось приємне, чи добро зробив, а хтось не подобається, бо щось нам недобре зробив чи негарно з нами повівся. Відповідно і ми до одного відчуваємо симпатію, вдячність, повагу, а до другого – неприязнь, недовіру, ворожість. 
<p>Часто негативний досвід спілкування з тією чи іншою особою не дає нам побачити Божої волі на розвиток наших стосунків із ними в майбутньому. Апостол нам вказує на те, щоб ми безсторонньо, неупереджено, так як Господь, робили добро кожній особі.
<p>Бог любить і праведних, і грішних, любить нас, чи ми робимо зло, чи добро, Він приймає нас після кожного гріха знову і знову у своєму милосерді. Вчімося й ми любити і приймати інших людей, попри те, що б вони нам не робили, чи то добро чи зло. Це є нелегко. <b>Але тільки так можемо вподібнюватися до нашого Отця – любити безумовною любов’ю!</b>
<p>&nbsp;
<p><b>Лк. 17, 26-37. «Так само буде й того дня, як об’явиться Син Чоловічий».</b>
<p>У цьому Євангелії Господь вказує на останні часи, які мають настати. Показує, як вони мають виглядати, тому пригадує з біблійної історії приклади, як відбувалися надзвичайні події в житті вибраного народу. Але одночасно Христос підкреслює, що ніхто не знає ні дня, ні години, коли це має статися.
<p>Ми не знаємо, коли буде другий славний прихід Господа Нашого Ісуса Христа, коли будуть ці останні часи. Але, без сумніву, останні часи для кожного з нас – це кожна мить нашого життя. Адже кожна ситуація є перша й остання в нашому житті, вона вже є – і вона не повториться, вона вже є – і її такої більше не буде.
<p>Тож маємо завжди цінувати кожну хвилю нашого життя, розуміти, що вона остання й неповторна, цінувати кожну людину, яку зустрічаємо на своїй дорозі, розуміти, що в цей момент і в цих обставинах ми її бачимо востаннє. Колись було інакше й знову буде інакше, навіть зустріч із цією людиною не буде такою самою. Маємо розуміти й цінувати всі події нашого життя.
<p>Ми дуже часто живемо або в минулому, або в майбутньому. Молоде покоління мріє про своє майбутнє життя, старше покоління згадує, як воно колись було добре. В цей же час, ми не вміємо цінувати теперішнього часу, цього «останнього» часу. Коли б людина знала, що їй залишилося жити 2¬–3 години чи декілька днів, то вона б зовсім по-інакшому дивилася на життя, цінувала б його. Зупинімося – і цінуймо те, що Бог нам дає. <b>Розуміймо, що цей чи інший день, ця чи інша година, навіть хвилина, унікальні в моєму житті!</b>
<p>&nbsp;<p><b>Владика Венедикт (Алексійчук)</b>