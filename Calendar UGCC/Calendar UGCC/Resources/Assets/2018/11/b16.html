<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого 1 поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол: 2 Сол. 277 зач.</i></p><p><b>Друге Послання Апостола Павла до Солунян 3, 6-18.</b></p><p><i>6</i>. Браття, наказуємо вам в ім'я Господа нашого Ісуса Христа уникати кожного брата, який живе в ледарстві, не за переданням, що ви прийняли. <i>7</i>. Самі бо знаєте, як треба нас наслідувати: ми бо не були ледачими між вами <i>8</i>. і не їли ні в кого дармо хліба, але вдень і вночі тяжко та гірко працювали, щоб не бути тягарем нікому з вас. <i>9</i>. Не щоб ми не мали на це права, але щоб дати вам зразок, як нас наслідувати. <i>10</i>. Бо коли ми були у вас, ми вам наказували: як хто не хоче працювати, хай не їсть.</p><p><i>11</i>. Бо чуємо, що деякі у вас живуть у ледарстві й не роблять нічого, лиш байдикують. <i>12</i>. Таким наказуємо й велимо Господом нашим Ісусом Христом спокійно працювати і їсти хліб, що самі заробили. <i>13</i>. Ви ж, брати, не втомлюйтеся добро чинити.</p><p><i>14</i>. Коли хто не послухається нашого слова, що в цім листі, затавруйте такого й не приставайте з ним, щоб його засоромити. <i>15</i>. Однак за ворога його не вважайте, лише наставте як брата.</p><p><i>16</i>. Сам же Господь миру нехай дасть вам мир завжди й усяким способом. Господь – з усіма вами.</p><p><i>17</i>. Привіт моєю, Павловою, рукою. Це знак у кожнім моїм посланні, так пишу.</p><p><i>18</i>. Благодать Господа нашого Ісуса Христа з усіма вами.</p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<p><i>Євангеліє: Лк. 73 зач.</i></p><p><b>Євангеліє від Луки 13, 31-35.</b></p><p><i>31</i>. В той час приступили до Ісуса деякі фарисеї і сказали йому:</p><p>– Вийди і йди звідси, бо Ірод хоче тебе вбити.</p><p><i>32</i>. Він сказав їм:</p><p>– Ідіть і скажіть тому лисові: ось виганяю бісів і зціляю сьогодні й завтра, третього ж дня скінчуся. <i>33</i>. Однак сьогодні, завтра й ще наступного дня я мушу простувати далі, бо не годиться, щоб пророк загинув поза Єрусалимом.</p><p><i>34</i>. Єрусалиме, Єрусалиме, що вбиваєш пророків і каменуєш посланих до тебе! Скільки разів я хотів зібрати твоїх дітей, мов квочка своїх курчат під крила, та ви не хотіли! <i>35</i>. Ось лишається вам ваш дім. Кажу вам: не побачите мене, аж поки не настане день, коли скажете: благословен, що приходить в ім'я Господнє!</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>2 Сл. 3, 6–18. Не втомлюйтеся добро чинити»</b>
<p>Погляньмо на наші людські стосунки. З ким ми як правило близькі? Хто найчастіше є нашими друзями? Ті, хто нам щось робить і кому ми щось робимо, ті, хто нам у чомусь послуговують і кому ми послуговуємо, ті, хто нас підтримує і кого ми підтримуємо. І так, на жаль, є навіть поміж нами, християнами. 
<p>Апостол вказує на щось більше в очах Божих, аніж дружба з тими людьми, які нам вигідні. Це чинити добро кожній людині в кожній обставині, за що не сподіватись взаємності. Бо якщо ми зробимо добро і по-людськи очікуємо якоїсь нагороди, подяки, певного визнання, похвали від інших, однак забуваємо про Господню винагороду яка на нас чекає. 
<p>Господь закликає не очікувати на визнання на заплату від людей, а скоріше «не втомлюватися чинити добро» будь-кому і будь-коли. Запам’ятаймо цей заклик і вірмо, що Господня винагорода більша за будь-яку земну. <b>То ж робімо добро і збираймо скарби на Небі!</b>
<p>&nbsp;
<p><b>Лк. 13, 31-35. «Скільки разів я хотів зібрати твоїх дітей!»</b>
<p>Старий Завіт – союз Бога з людиною – ілюструє, що, з одного боку, є Бог – Той, Хто дотримувався й дотримується того Завіту, а з іншого – люди, які дуже часто не дотримувалися Завіту й відходили від Бога, впадали в різні гріхи.
<p>У Новому Завіті ця закономірність продовжується. Бог – завжди вірний людині, вірний своєму слову, але ми, люди, кожен з нас зокрема, багато разів показували, чинячи гріхи, що ми не вірні Богові. Однак коли приходимо до сповіді, то, незважаючи на свою невірність, завжди маємо певність, що Господь нас прийме, бо Він незмінно дотримується цього Завіту любові щодо нас. 
<p><b>І так буде завжди. Бог вірно дотримає кожного свого слова! Але чи ми стараємося бути вірними Йому?</b>
<p>&nbsp;<p><b>Владика Венедикт (Алексійчук)</b>