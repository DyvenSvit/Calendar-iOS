<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар</i><i>глас 4:</i> Преподобна Йосафато,* твоїм духом молитви і служіння,* ти навчаєш нас відновляти й підносити серце людське* всюди, де б’ється воно.* Служити, де найбільша потреба,* все на славу Божу.</p>
<p>Слава:<i>Кондак глас 4:</i> Преподобна Йосафато,* Співзасновнице Служебниць Непорочної Діви Марії.* Ти почала свою місію в Україні для свого народу,* принесла світло в темноту його опущення.* Виховуючи дітей і молодь,* ти дала батькам нову силу і надію.* Ти піклувалася хворими і бідними,* бачила в них образ Божий.* Ти старалась про красу Божого храму,* даючи людям відчути красу богослужби.* Господь привів тебе до святості дорогою терпіння,* ти є жінкою всіх часів.</p>
<p>І нині:<i> Богородичний, глас 4:</i> Йоаким і Анна з неслави бездітности* і Адам і Єва від тління смерти визволилися, Пречиста,* у святім Різдві твоїм.* Його празнують люди твої,* з провини прогрішень ізбавлені,* як кличуть до Тебе:* Неплідна родить Богородицю* і кормительку життя нашого.</p>
<p><i>Прокімен, глас 4:</i> Дивний Бог у святих Своїх, Бог Ізраїлів <i>(Пс. 67,36).</i></p>
<p><i>Стих:</i> В церквах благословіть Бога, Господа, ви – з джерел ізраїлевих <i>(Пс. 67,27).</i></p>
<p>__________
<p><i>Апостол: 1 Тим. 279 зач.</i></p><p><b>Перше Послання Апостола Павла до Тимотея 1, 8-14.</b></p><p><i>8</i>. Сину Тимотею, ми знаємо, що закон добрий, коли хто уживає його за законом, <i>9</i>. відаючи, що закон дано не для праведника, але для беззаконних, непокірних, безбожних, грішників, нечестивих, нечистих, батьковбивців та матеревбивців, душогубців, <i>10</i>. розпусників, мужоложців, людоловів, забріханців, кривоприсяжників і для всіх інших, що противляться здоровому навчанню, <i>11</i>. згідно з євангелієм слави блаженного Бога, яке мені було доручено.</p><p><i>12</i>. Дяку складаю тому, хто мені дав силу: Христу Ісусу, Господеві нашому, бо він визнав мене вірним, поставивши на службу: <i>13</i>. мене, що спершу був хулителем, гонителем і насильником; але мене помилувано, бо я, не відаючи, діяв у невірстві. <i>14</i>. Благодать же Господа нашого надмірно вилилась на мене з вірою і любов'ю, що в Христі Ісусі. </p>
<p>__________
<p><i>Алилуя, глас 1:</i> Терпеливо очікував я Господа, і Він почув мене, і вислухав молитву мою <i>(Пс. 39,2).</i></p>
<p><i>Стих:</i> I вивів мене з безодні пристрастей і з багнистого болота <i>(Пс. 39,3).</i></p>
<p>__________
<p><i>Євангеліє: Лк. 77 зач. </i></p><p><b>Євангеліє від Луки 14, 25-35.</b></p><p><i>25</i>. В той час, коли йшла з Ісусом велика сила народу, він обернувсь і до них мовив:</p><p><i>26</i>. – Коли хто приходить до мене і не знелюбить свого батька й матір, жінку, дітей, братів, сестер, та ще й своє життя, не може бути моїм учнем. <i>27</i>. Хто не несе хреста свого, і не йде слідом за мною, не може бути моїм учнем.</p><p><i>28</i>. Хто бо з вас, коли захоче будувати башту, не сяде перше й не обрахує видатків, чи має чим кінчити, <i>29</i>. щоб часом, як поставить підвалину та не зможе скінчити, усі, що бачитимуть те, не почали сміятися з нього, <i>30</i>. кажучи: цей чоловік узявся будувати, та не міг закінчити.</p><p><i>31</i>. Або який цар, ідучи війною на іншого царя, не сяде перш та не роздумає, чи може з десятьма тисячами стати проти того, хто йде з двадцятьма тисячами на нього? <i>32</i>. Коли ж не може, як той ще далеко, шле посольство і просить миру.</p><p><i>33</i>. Так і кожний з вас, хто не зречеться всього, що має, не може бути моїм учнем.</p><p><i>34</i>. Сіль – річ добра, але коли сіль звітріє, чим її приправити? <i>35</i>. Ні в землю, ні на гній вона більш не придатна: її геть викидають. Хто має вуха слухати, хай слухає.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Тм. 1, 8–14. «Бо Він визнав мене вірним, поставивши на службу»</b>
<p>Апостол Павло добре усвідомлює, що свого часу він був гонителем християн, однак отримав від Бога особливе завдання. Він дуже гарно каже про це своє покликання: поставив мене на службу. Павло усвідомлював, що йому доручено завдання в усьому світі, служіння іншим. 
<p>Не завжди легко нам розуміти, мати свідомість того, що там, де ми є, при тих чи інших обов’язках чи справах – це є місце, де Бог мене поставив. Ми завжди мріємо про зміну обставин, зміну людей навколо себе. Нам не віриться, що це місце, на якому ми стоїмо, ці обов’язки, які ми маємо – це саме те місце, де ми маємо служити Господеві та людям. Великою річчю буде для мене, коли я усвідомлю, що обставини, де Бог мене поставив, що я роблю, це те, в що мені Господь поручив. <b>Бог мене поставив на це місце, щоб я служив Йому і служив людям, яких Він мені посилає.</b>
<p>&nbsp;
<p><b>Лк. 14, 25-35. «Сіль – добра річ, але коли сіль звітріє, чим її приправити?»</b>
<p>Господь під цією сіллю розуміє нас – християн. Знаємо, що колись сіль була дуже дорога, бо лише нею люди могли консервувати продукти. І так само, щоб і світ не зіпсувався, щоб існував, а навіть щоб сам себе не знищив, потрібна наявність солі – християн.
<p>Солі для консервування потрібно небагато, але вона зберігає продукти придатними для споживання, а ця сіль – християни, про яку говорить Господь, зберігає світ.
<p>Тому не маємо оглядатися, що нас небагато, що всі решта живуть інакше, а маємо розуміти, що наше життя в Бозі зберігає, консервує цей світ від розкладання.
<p>Інша якість солі – додавати смаку. До страв треба зовсім небагато солі, щоб змінити їхній смак. Так само й християни своїм існуванням додають смаку цьому життю. І також не обов’язково, щоб цієї солі було багато. Але треба, як каже Євангеліє, щоб ця сіль була доброї якості.
<p><b>Тож у християн, як у солі, є два завдання: зберігати цей світ від зіпсуття, консервувати його, як також додавати йому смаку, тобто вказувати правдивий сенс життя.</b>
<p>&nbsp;<p><b>Владика Венедикт (Алексійчук)</b>