<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4</i>: Апостолів дорогу доборочесності наслідував, священномучениче Теодоре*, як Пастир добрий, оберігав паству Христову*, душу віддав за неї, безбожними убитий був ти, блаженний,* і відійшов у радість вічну, ранами прикрашений, багатотерпеливий*, вінок слави прийняв ти від Ангця Божого*, Його ж моли за спасіння душ наших. </p>
<p>Слава:<i> кондак глас 3:</i> Як цвіт прагне сонця, так і ти полюбив сонце правди, Христа Бога*, землю карпатську, як Пастир ревний, доброчесної мудрості навчав*, і покору найглибшу життя показав ти*, як камінь віри дорогу безбожну перекрив*, як перлина дорогоцінна терпіння до крові прийняв*, сьогодні із зворушенням почитаючи, взиваємо тебе, священномучениче Теодоре*, молися за наші грішні душі перед Престолом Всевишнього.</p>
<p>І нині:<i> Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p><i>Стих:</i> Послухайте це, всі народи, почуйте, всі, хто живете по вселенній <i>(Пс. 48,2).</i></p>
<p>__________
<p><i>Ряд.: Апостол: 1 Сол. 265 зач.</i></p><p><b>Перше Послання Апостола Павла до Солунян 2, 9-14.</b></p><p><i>9</i>. Браття, ви пам’ятаєте про наш труд та про працю; вночі і вдень ми працювали, щоб кого з вас не обтяжити, та проповідували вам Боже Євангеліє. <i>10</i>. Ви і Бог свідки, як свято, справедливо й бездоганно ми поводилися між вами, віруючими. <i>11</i>. Самі знаєте, як ми кожного з вас, мов батько своїх дітей, <i>12</i>. просили, умовляли й заклинали жити достойно перед Богом, який вас кличе до свого царства і слави.</p><p><i>13</i>. І тому ми також дякуємо Богові безперестань за те, що ви, ледве почувши від нас слово Боже, прийняли його не як слово людське, але як воно є справді – як Боже слово, яке діє у вас, віруючих. <i>14</i>. Ви бо, брати, почали наслідувати Божі Церкви, що в Юдеї у Христі Ісусі; бо і ви терпіли те саме від ваших земляків, що вони від юдеїв. </p>
<p><i>Свщнмч: Апостол: Євр. 334 зач.</i></p><p><b>Послання Апостола Павла до Євреїв 13, 7-16.</b> </p><p><i>7</i>. Браття, пам’ятайте про наставників ваших, які звіщали вам слово Боже, і, дивлячись уважно на кінець їхнього життя, наслідуйте їхню віру. <i>8</i>. Ісус Христос учора й сьогодні – той самий навіки.</p><p><i>9</i>. Не дайте себе звести різними та чужими науками; воно бо добре укріпити серце благодаттю, не стравами, які не принесли ніякої користи тим, що їх тримались. <i>10</i>. У нас є жертовник, з якого не мають права їсти ті, що при наметі служать. <i>11</i>. Бо м'ясо тих звірят, кров яких первосвященик вносив у святиню за гріхи, палиться за табором. <i>12</i>. Тому й Ісус, щоб освятити народ власною кров'ю, страждав поза містом. <i>13</i>. Вийдімо, отже, до нього поза табір, несучи наругу його, <i>14</i>. бо ми не маємо тут постійного міста, але майбутнього шукаємо. <i>15</i>. За його посередництвом приносімо завжди Богові жертву хвали, тобто плід уст, які визнають його ім'я. <i>16</i>. Добродійства та взаємної щедроти не забувайте: такі бо жертви Богові приємні.</p>
<p>__________
<p><i>Алилуя, глас 2:</i> Уста праведного повчаться премудрости і язик його промовить суд <i>(Пс. 36,30).</i></p>
<p><i>Стих:</i> Закон Бога його в серці його і не зупиняться стопи його <i>(Пс. 36,31).</i></p>
<p>__________
<p><i>Ряд.: Євангеліє: Лк. 57 зач.</i></p><p><b>Євангеліє від Луки 11, 14-23.</b></p><p><i>14</i>. Одного разу виганяв Ісус біса, що був німий. І як біс вийшов, німий заговорив, і дивувались люди. <i>15</i>. Та деякі з них говорили:</p><p>– Він Велзевулом, князем бісівським, виганяє бісів.</p><p><i>16</i>. Інші ж, щоб його випробувати, домагалися від нього знаку з неба. <i>17</i>. Він же, знаючи їх, сказав їм:</p><p>– Кожне царство, розділене саме в собі, запустіє, і дім на дім, упаде. <i>18</i>. Коли, отже, і сатана розділений сам у собі, як устоїться його царство? Кажете бо, що Велзевулом виганяю бісів. <i>19</i>. Коли я Велзевулом виганяю бісів, ким виганяють сини ваші? Ось чому вони будуть вашими суддями.</p><p><i>20</i>. Коли ж я перстом Божим виганяю бісів – прийшло до вас царство Боже. <i>21</i>. Коли хто сильний та озброєний пильнує свого двору, його майно в безпеці. <i>22</i>. Коли ж надійде хто сильніший від його подолає, забере у нього всю його зброю, на яку він покладався, і розділить його здобич.</p><p><i>23</i>. Хто не зо мною, той проти мене; і хто зо мною не збирає, той розсипає.</p>
<p><i>Свщнмч: Євангеліє: Лк. зач. 67.</i></p><p><b>Євангеліє від Луки 12, 32-40.</b></p><p>Сказав Господь:</p><p><i>32</i>. Не бійсь, мале стадо, бо вашому Отцеві подобалося дати вам царство. <i>33</i>. Продайте ваше майно й дайте милостиню; зробіть собі гамани, що не старіються, невичерпаний скарб на небі, де злодій приступу не має, ні міль не точить. <i>34</i>. Бо де скарб ваш, там і серце ваше буде.</p><p><i>35</i>. Глядіть, щоб ваш стан був підперезаний, і свічники засвічені. <i>36</i>. І будьте як люди, що чекають пана свого, коли він вернеться з весілля, щоб йому негайно відчинити, як прийде й застукає. <i>37</i>. Щасливі ті слуги, яких він, прийшовши, застане несплячими! Істинно кажу вам: він підпережеться, посадить їх за стіл і, приступивши, почне їм служити. <i>38</i>. І як прийде о другій або о третій сторожі й так усе найде, щасливі вони. <i>39</i>. Збагніть це добре: коли б господар знав, о котрій годині прийде злодій, пильнував би й не дав би проламати стіни у своїм домі. <i>40</i>. І ви також будьте готові, бо не знаєте, о котрій годині син чоловічий прийде.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>1 Сл. 2, 9–14. «Ми кожного з вас, мов батько своїх дітей, просили, умовляли й заклинали»</b>
<p>Часто нам доводиться, як і апостолу, інших вмовляти і повторювати свою думку, а той, кому вона адресована, все одно до неї не прислухається. Це, звичайно, знеохочує нас, але дуже важливо не боятися знову і знову говорити та свідчити,. Ніколи не зупинятися, коли сказали один раз, другий, а результату нема.
<p>Саме на це звертає увагу апостол, коли каже, що, як батько для своїх дітей, він солунян просив, умовляв у різні способи. Так, як ми перед Богом у богослуженні «ще і ще раз»  повторюємо ті самі молитви, знову і знову кажемо: Господи помилуй. <b>Так не біймося, але в різний спосіб, знову і знову, пригадуймо іншим людям ті речі, які є цінними і важливими для спасення.</b>
<p>&nbsp;
<p><b>Лк. 11, 14-23. «Кожне царство, розділене проти себе самого, запустіє, і дім на дім упаде».</b>
<p>Коли поглянемо на свої думки та вчинки, то зауважимо, як часто ми поділені. Одні ситуації нашого життя показують наші позитивні якості. Інші – що дозволяємо собі негідні вчинки. І така роздвоєність в нас існує.
<p>Бачимо, що й святі не могли позбутися до кінця тої роздвоєності, бо грішна природа давала про себе знати. Але святі завжди цілковито горіли бажанням пізнавати Господа й шукали Його. Вони прагнули Бога і Божої волі понад усе!
<p>Можемо зауважити, що від цього та роздвоєність у них поступово зникала. Вони ставали ціліснішими. Тому й кожен із нас покликаний все більше шукати Бога, бо самі ми цілості не осягнемо й не станемо досконалими. <b>Шукаючи Бога і Його Небесного Царства, побачимо, як все у нас стане на свої місця! Господь недарма каже: «Шукайте перше Царства Небесного, а все інше вам додасться»!</b>
<p>&nbsp;<p><b>Владика Венедикт (Алексійчук)</b>