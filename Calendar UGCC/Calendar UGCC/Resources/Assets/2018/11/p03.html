<p>Самітне життя має, крім названих, ще інші небезпеки. Перша й найголовніша - це вподобання в собі. Бо коли нема того, хто судив би поведінку, людина легко уявляє собі, що вже досягнула досконалості. Крім того, брак у такому житті можливості вправлятися в чеснотах. Людина не може бачити ані своїх помилок, ані свого поступу. Зовсім усунена всяка нагода до виконування заповідей. Як покаже свою покору, коли нема перед ким упокоритися? Супроти кого виявить милосердя, коли нема жодних зв'язків з людьми? Як буде вправлятися у терпеливості, коли йому ніхто ніколи не перечить?... Так, спільне життя братів - це дійсно поле духовної боротьби, добра дорога поступу, безупинна вправа і розважання Божих заповідей. Мета такого життя - слава Божа за заповідями Господа нашого Ісуса Христа <i>(св. Василій Великий, ШПр. 7)</i>.</p>