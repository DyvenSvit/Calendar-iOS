<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________
<p><i>Апостол: 1 Сол. 268 зач.</i></p><p><b>Перше Послання Апостола Павла до Солунян 3, 9-13.</b></p><p><i>9</i>. Браття, яку дяку можемо віддати Господеві за всю радість, якою ви нас врадували перед нашим Богом? <i>10</i>. Ніч і день якнайревніше молимося, щоб побачити ваше лице та доповнити те, чого бракує вашій вірі. <i>11</i>. Нехай же сам Бог і Отець наш та Господь наш Ісус направить нашу до вас путь. <i>12</i>. Вам же нехай Господь дасть зріст і наповнить щедро любов ю один до одного й до всіх, такою самою, яку ми маємо до вас, <i>13</i>. і нехай він зміцнить ваші серця, щоб були бездоганними у святості перед Богом і Отцем нашим, як прийде Господь наш Ісус з усіма його святими.</p>
<p>__________
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________
<p><i>Євангеліє: Лк. 60 зач.</i></p><p><b>Євангеліє від Луки 11, 34-41.</b></p><p>Сказав Господь:</p><p><i>34</i>. Світло твого тіла – око твоє. Коли око твоє здорове, все тіло твоє світле; коли ж воно недуже, все тіло твоє темне. <i>35</i>. Гляди, отже, щоб світло, що в тобі, не стало темрявою. <i>36</i>. Коли, отже, все тіло твоє світле й нічого темного не має, воно буде все в світлі, так, як коли б освічувало тебе світло своїм сяйвом.</p><p><i>37</i>. Коли він говорив іще, якийсь фарисей запросив його на обід до себе. Ісус увійшов і сів за столом. <i>38</i>. Побачивши це, фарисей здивувався, що він перш не обмився перед обідом. <i>39</i>. Господь сказав до нього:</p><p>– От ви, фарисеї, чистите лиш зверху чашу й полумисок, самі ж ви всередині повні здирства й лукавства. <i>40</i>. Безумні! Чи той, що зробив верх, чи не зробив і середини? <i>41</i>. Краще дайте милостиню з того, що всередині, і все у вас буде чисте.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>1 Сл. 3, 9–13. «Наповнить любов’ю один до одного й до всіх, такою самою, яку й ми маємо до вас»</b>
<p>Апостол Павло вказує, що мірилом нашої святості є любов до інших. Він закликає солунян любити одні одних такою любов’ю, як він виявляв до них. І солуняни розуміли про що йдеться, бо відчули цю глибоку прихильність Павла, який робив все, що міг, щоб привести їх до Христа і вкорінити у вірі.
<p>Любов – це основа нашого людського буття і стосунків. Однак часто ми готові любити тільки тих, хто любить нас, забуваючи, що Ісус полюбив нас, коли ми ще були грішниками. Так само й апостоли обдаровували своєю любов’ю тих, хто ще був далеко від Бога, і так здобували їх для Небесного Царства.
<p>Нам важко зрозуміти, що любов діє за принципом бумеранга: якщо ми інших обдаровуємо любов’ю, приводимо до Бога, то вони нам відповідають тим самим. <b>Якщо, знаючи Джерело Любові – нашого Творця, не хочемо інших любити, то й не можемо сподіватися того від тих, які Бога не знають.</b>
<p>&nbsp;
<p><b>Лк. 11, 34-41. «Світло твого тіла – твоє око. Коли око твоє здорове, все твоє тіло світле».</b>
<p>У народі слушно кажуть, що «пункт бачення залежить від місця сидіння». Нам складно до кінця усвідомити, наскільки ми живемо стереотипами, за якими сприймаємо все навколо. Часто ми сформовані під впливом інших, зокрема під пресом телебачення, радіо, інтернету.
<p>Дуже часто легко приймаємо на віру чиїсь думки, може, навіть хибні чи зумисно викривлені! І коли навіть наводимо судження інших людей, то їх, зі свого боку, подаємо суб’єктивно. Простіше кажучи: кожен із нас немовби дивиться на цей світ через свої окуляри. Тому важливо, щоб ми ці окуляри «знімали»! Важливо, щоб ми бачили за тим, що діється, – Бога! <b>Щоб зменшувався наш суб’єктивізм, а ми все більше бачили через Божу присутність усі ті обставини та людей, що є навколо нас!</b> 
<p>&nbsp;<p><b>Владика Венедикт (Алексійчук)</b>