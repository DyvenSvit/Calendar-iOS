<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 1:</i> Хоч камінь запечатали юдеї* і воїни стерегли пречисте тіло Твоє,* воскрес Ти, тридневний Спасе,* даруючи світові життя.* Ради цього сили небесні взивали до Тебе, Життєдавче:* Слава воскресінню Твоєму, Христе,* слава царству Твоєму,* слава промислові Твоєму,* єдиний Чоловіколюбець.</p>
<p><i>Тропар, глас 4:</i> Світильником світлим явився ти, священномучениче Йосафате,* бо як пастир добрий поклав Ти душу твою за вівці,* розбратолюбними ворогами убитий ти* і увійшов ти у святая святих, з безплотними перебуваючи.* Тому молимо тебе, многострадальний:* моли Начальника пастирів, Христа,* удостоїти нас стати по правому овець стану* і спасти душі наші.</p>
<p><i>Кондак, глас 1:</i> Воскрес Ти як Бог із гробу у славі* і світ із собою воскресив,* і людське єство як Бога оспівує Тебе,* і смерть щезла.* Адам же ликує, Владико,* і Єва нині, від узів ізбавляючись, радується, взиваючи:* Ти, Христе, той, хто всім подає воскресіння.</p>
<p>Слава: <i>Кондак, глас 4:</i> Вогненним сяянням розп’ятого Христа в юності просвічений,* ангелам ти уподобився в монашім житті* і благочесно в святительстві ти пожив:* ясно проповідував ти з’єднання* та погасив розбратолюбних роздором розпалені серця мученицькою Твоєю кров’ю* і вінець від Христа прийняв ти.* Тому пом’яни нас, ми кличемо до тебе:* Радуйся, непохитний стовпе з’єднання.</p>
<p>I нині: <i>Богородичний, глас 4:</i> Йоаким і Анна з неслави бездітности* і Адам і Єва від тління смерти визволилися, Пречиста,* у святім Різдві Твоїм.* Його празнують люди Твої,* з провини прогрішень ізбавлені,* як кличуть до Тебе:* Неплідна родить Богородицю* і кормительку життя нашого.</p>
<p><i>Прокімен, глас 1:</i> Будь, Господи, милість твоя на нас, бо уповали ми на Тебе <i>(Пс. 32,22).</i></p>
<p><i>Стих:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Прокімен, глас 7:</i> Чесна перед Господом смерть преподобних Його <i>(Пс. 115,6).</i></p>
<p>__________
<p><i>Ряд.: Апостол: Еф. 229 зач.</i></p><p><b>Послання Апостола Павла до Ефесян 5, 9-19.</b></p><p><i>9</i>. Браття, поводьтеся, як діти світла. Плід світла є в усьому, що добре, що справедливе та правдиве. <i>10</i>. Шукайте пильно того, що Господеві подобається. <i>11</i>. Не приставайте до безплідних діл темряви а радше їх ганіте, <i>12</i>. бо що ті люди потай роблять, соромно й казати. <i>13</i>. Все, що ганиться, стає явним у світлі, і все, що виявляється, стає світлом. <i>14</i>. Тому говорить:</p><p>«О ти, що спиш, прокинься,</p><p>встань із мертвих,</p><p>і Христос тебе освітить».</p><p><i>15</i>. Тож уважайте пильно, як маєте поводитися: не як немудрі, але як мудрі, <i>16</i>. використовуючи час, бо дні лихі. <i>17</i>. Тому не будьте необачні, але зрозумійте, яка Господня воля. <i>18</i>. Не впивайтеся вином, що доводить до розпусти, але сповнюйтеся Духом. <i>19</i>. Проказуйте між собою вголос псалми й гимни та духовні пісні, співайте та прославляйте у серцях ваших Господа.</p>
<p><i>Свщмч.: Апостол: Євр. 311 зач.</i></p><p><b>Послання Апостола Павла до Євреїв 4, 14 - 5, 10.</b></p><p><i>14</i>. Браття, маючи великого архиєрея, що пройшов небо, Ісуса, Божого Сина, тримаймося твердо віровизнання. <i>15</i>. Бо ми не маємо такого архиєрея, який не міг би співчувати нашим недугам; він бо зазнав усього подібно, як і ми, крім гріха. <i>16</i>. Приступім, отже, з довір'ям до престолу благодаті, щоб отримати милость і найти благодать для своєчасної помочі.</p><p><i>1</i>. Кожен бо архиєрей, узятий з-між людей, настановляється для людей у справах Божих, щоб приносив дари та жертви за гріхи, <i>2</i>. щоб міг співчувати нетямущим та тим, що заблудили, бо й сам він ввесь у немочах, <i>3</i>. і тому має як за людей, так і за себе самого приносити жертви за гріхи. <i>4</i>. Достоїнства ж цього ніхто не бере собі, але той, хто покликаний Богом, як Арон.</p><p><i>5</i>. Так і Христос не сам собі присвоїв славу стати архиєреєм, бо вона від того, який до нього мовив:</p><p>Син мій єси,</p><p>я сьогодні родив тебе.</p><p><i>6</i>. Як і на іншому місці каже:</p><p>Ти священик навіки</p><p>по чину Мелхиседека.</p><p><i>7</i>. Він за днів свого тілесного життя приніс був молитви і благання з великим голосінням та слізьми до того, який міг його спасти від смерти, і він його вислухав за благочестя; <i>8</i>. і хоч був Сином, навчився послуху з того, що витерпів, <i>9</i>. і, ставши досконалим, спричинився до вічного спасіння всім, які йому слухняні, <i>10</i>. і Бог назвав його архиєреєм по чину Мелхиседека.</p>
<p>__________
<p><i>Алилуя, глас 1:</i> Бог, що дає відплату мені і покорив народи мені <i>(Пс. 17,48).</i></p>
<p><i>Стих:</i> Ти, що величаєш спасення царя і твориш милість помазаникові своєму Давидові і сімені його до віку <i>(Пс. 17,51).</i></p>
<p><i>Стих:</i> Священики Твої зодягнуться в праведність і преподобні Твої возрадуються <i>(Пс. 131,9).</i></p>
<p><i>Стих:</i> Праведник, як фінік, розцвіте і, як кедр на Ливані, виросте <i>(Пс. 91,13).</i></p>
<p>__________
<p><i>Ряд.: Євангеліє: Лк. 66 зач.</i></p><p><b>Євангеліє від Луки 12, 16-21.</b></p><p><i>16</i>. Сказав Господь притчу оцю:</p><p><i>17</i>. В одного багача земля вродила гарно. Почав він міркувати, кажучи сам до себе: що мені робити? Не маю де звести урожай мій.</p><p><i>18</i>. І каже:</p><p>– Ось що я зроблю: розберу мої стодоли, більші побудую і зберу туди все збіжжя і ввесь мій достаток, <i>19</i>. і скажу душі моїй: душе моя, маєш добра багато в запасі на багато років! Спочивай, їж, пий і веселися! <i>20</i>. Бог сказав до нього:</p><p>– Безумний, цієї ж ночі душу візьмуть у тебе, і те, що ти зібрав, кому воно буде?</p><p><i>21</i>. Отак воно з тим, хто збирає для себе, замість багатіти у Бога.</p>
<p><i>Свщмч.: Євангеліє: Йо. 36 зач.</i></p><p><b>Євангеліє від Йоана 10, 9-16.</b></p><p>Сказав Господь юдеям, які до нього прийшли:</p><p><i>9</i>. Я – ворота. Хто ввійде через мене, спасеться. Він увійде, вийде і найде пасовисько. <i>10</i>. Злодій не приходить, хіба щоб красти, вбивати, вигублювати. Я прийшов, щоб мали життя і мали його вповні. <i>11</i>. Я – добрий пастир. Добрий пастир життя своє дав за овець. <i>12</i>. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. <i>13</i>. Наймит же втікає, бо він наймит і не дбає про вівці. <i>14</i>. Я – добрий пастир і знаю моїх, і мої мене знають. <i>15</i>. Отець мій знає мене, і я знаю Отця; я життя моє кладу за мої вівці.</p><p><i>16</i>. Ще й інші вівці маю, що не з цієї кошари; і їх мушу привести: вони почують мій голос, і буде одне стадо й один пастир. </p>
<p>__________
<p><i>Причасний, глас 1:</i> Хваліте Господа з небес, хваліте його в вишніх <i>(Пс. 148,1).</i> </p>
<p>В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>Еф. 5, 9–19. «Шукайте пильно того, що Господові подобається»</b>
<p>Дуже рідко в нашому житті ми прагнемо шукати того, що Бог хоче від нас, в тій чи іншій ситуації. Як правило, ми керуємось своїми мотиваціями, бажаннями, думками. Дуже часто опісля до нас приходить усвідомлення, що багато наших рішень, часто навіть дуже важливих, ми ухвалювали емоційно, поспіхом. Тоді ми шкодуємо, що не просили в Бога мудрості, не шукали Божої волі в цій ситуації. 
<p>Знаємо, що Бог є любов, отже, Його волею завжди буде розв’язати кожну ситуацію наскільки це можливо в любові. Божа воля – найкраще, чого Бог може побажати для нас. Тому коли шукаємо Божої волі, тоді остаточно шукаємо найкращого добра для кожного з нас. 
<p>Завжди дослухаймося до голосу свого сумління, вдивляймося в обставини, які навколо нас. Стараймося побачити, що за тим всім стоїть Господь, вчімося в тому всьому відчитувати Божу волю. Все більше стараймось пізнати що Бог хоче промовити до мене через слова молитви, Євангеліє, через проповіді священика, а навіть через вчинки інших осіб. <b>Вслухаймося, вдивляймося, будьмо відкриті на Божу волю, а тоді Господь завжди буде її нам вказувати і являти!</b>
<p>&nbsp;
<p><b>Лк. 12, 16-21. «Безумний! Цієї ж ночі душу твою заберуть у тебе, а те, що ти зібрав, кому воно буде?»</b>
<p>Людина постійно щось планує, чогось прагне, як також чогось досягає. У кожного свої межі бажаного, цілком інакше розуміння прагнень і сподівань. Однак, що б це не було, коли помремо, усі свої здобутки мусимо лишити тут, бо ми як нагі прийшли на цю землю, так нагі й підемо з неї.
<p>Тому маємо здобувати собі скарби, що завжди будуть з нами, відтак у кожну хвилю нашого життя вміймо докладати зусиль, щоб робити добро. Адже коли робимо добро іншим:  допомагаємо потребуючим, годуємо голодних, вдягаємо нужденних – ми не лише їм жертвуємо свої гроші, час та милосердя, а немовби вкладаємо ці добрі діла в небесний банк, у якому, коли помремо, будемо мати добрі відсотки.
<p><b>Отож подумаймо, куди нам вигідніше вкласти найцінніше, що в нас є, – наше життя: або в те земне, що й так залишимо, або в ті справи, з яких будемо мати добрі прибутки в небі! </b>
<p>&nbsp;<p><b>Владика Венедикт (Алексійчук)</b>