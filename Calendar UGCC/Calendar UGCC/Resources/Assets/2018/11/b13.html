<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, Предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину постраждав ти, радуючися,* благовістив ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________
<p><i>Апостол: 2 Сол. 274 зач.</i></p>
<p><b>Друге Послання Апостола Павла до Солунян 1, 10 – 2, 2.</b>
<p><i>10</i>. Браття, ви увірували нашому свідченню між вами.
<p><i>11</i>. Тому молимося за вас повсякчас, щоб Бог наш учинив вас гідними покликання і щоб наповнив силою усю вашу відданість доброті та ділу віри; <i>12</i>. щоб ім'я Господа нашого Ісуса звеличувалось у вас і ви в ньому, за благодаттю Бога нашого й Господа Ісуса Христа.
<p><i>1</i>. Благаємо вас, брати, щодо приходу Господа нашого Ісуса Христа, коли ми всі разом зберемось коло нього: не дайте легко вивести себе з рівноваги, <i>2</i>. та щоб вас не тривожили ні якимсь духом, ні словом, ні листом, які нібито від нас, що день Господній уже настає.
<p>__________
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________
<p><i>Євангеліє: Лк. 68 зач.</i></p><p><b>Євангеліє від Луки 12, 42-48.</b></p><p><i>42</i>. Сказав Господь:</p><p>– Хто той вірний і розважний управитель, якого пан настановить над челяддю своєю, щоб дати їй у визначену пору мірку пшениці? <i>43</i>. Щасливий той слуга, пан якого, прийшовши, найде, що він так робить. <i>44</i>. Істинно кажу вам, що він його поставить над своїм маєтком. <i>45</i>. Коли ж слуга той скаже в своїм серці: мій пан бариться, не приходить; і почне бити слуг та служниць, їсти, пити і упиватись, <i>46</i>. пан того слуги прийде того дня, якого він не сподівається, і тієї години, якої він не знає, і відлучить його, і між невірними призначить йому долю. <i>47</i>. Той, що, знаючи волю свого пана, не приготувався, і не зробив по його волі, буде тяжко битий; <i>48</i>. а той, що її не знав і зробив каригідне, буде мало битий. Від кожного, кому дано багато, вимагатимуть багато; і кому повірено багато, від того будуть більше доправлятись.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>2 Сол 1, 10 – 2, 2. «Не дайте легко вивести себе з рівноваги»</b>
<p>Як бачимо зі свого щоденного досвіду, дуже легко втратити рівновагу. Хтось щось скаже, що нам не подобається, і це нас дратує, робить хтось нам зауваження – це забирає у нас почуття миру. 
<p>Погляньмо, як багато хто і чого нами «керує», наскільки ми залежні від постави тих чи інших людей, життєвих ситуацій. Апостол вказує тут нам на те, щоби ми не давали себе вивести з рівноваги, щоб ми в будь-яких життєвих ситуаціях вміли довірятися Богові, пам’ятали, що Господь – Цар над царями, Пан над панами, що Він остаточно контролює кожну ситуацію, що Бог є за всім, що діється в нашому житті. 
<p><b>Тож стараймось зберігати мир і не давати вивести себе з рівноваги, що би не діялось у нашому житті, бо лише в мирі зможемо залишатися в Божій присутності, чути Його голос і чинити діла, гідні Божих дітей.</b>
<p>&nbsp;
<p><b>Лк. 12, 42-48. «Від усякого, кому дано багато, багато від нього й вимагатимуть».</b> 
<p>Часто ми сприймаємо все добре, що з нами відбувається, як закономірне. Навіть у тому, що ми є такими, як є, нерідко найперше бачимо свою заслугу. Але що було б з нами, якби ми мали інших батьків, виросли в іншому середовищі, народилися в іншій державі, в іншій політичній чи економічній ситуації? Напевно, наше життя склалося б зовсім інакше, і, можливо, у нас були б значно серйозніші труднощі, значно складніші проблеми…
<p>Значить, нам все це дано від Господа. Про це важливо пам’ятати! Як багато маємо всього, чого могли б не мати, завдяки тому, що наш милосердний Бог своїм багатством обдарував всіх нас!
<p><b>А найголовніше наше багатство – що маємо Бога!</b> 
<p>&nbsp;<p><b>Владика Венедикт (Алексійчук)</b>