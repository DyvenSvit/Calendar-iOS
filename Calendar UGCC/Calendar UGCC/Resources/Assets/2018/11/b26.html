<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 8:</i> Уст твоїх благодать засяявши, як світлість вогню, вселенную просвітила,* не срібролюбія скарби світові придбала,* висоту смиренномудрія нам показала,* але, твоїми словами навчаючи, отче Йоане Золотоустий,* моли Слово, Христа Бога, щоб спаслися душі наші.</p>
<p>Слава: <i>Кондак, глас 6:</i> З небес прийняв Ти божественну благодать* і твоїми устами навчаєш усіх поклонятися в Тройці єдиному Богу,* Йоане Золотоустий, всеблаженний, преподобний, достойно хвалимо Тебе,* бо ти є наставник, тому що божественне являєш.</p>
<p>I нині: <i>Богородичний, глас 6:</i> Заступнице християн непостидна,* молитвенице до Творця незамінна,* не погорди голосами молінь грішників,* але випереди як благая з поміччю нам, що вірно співаємо Тобі:* поспішись на молитву і скоро прийди на моління,* заступаючи повсякчас, Богородице, тих, що почитають Тебе.</p>
<p><i>Прокімен, глас 1:</i> Уста мої промовлять премудрість і роздуми серця мого – розуміння <i>(Пс. 48,4).</i></p>
<p><i>Стих:</i> Послухайте це, всі народи, почуйте, всі, хто живете по вселенній <i>(Пс. 48,2).</i></p>
<p>__________
<p><i>Ряд.: Апостол: 1 Тим. 285 зач.</i></p><p><b>Перше Послання Апостола Павла до Тимотея 5, 1-10.</b>
<p><i>1</i>. Сину Тимотею, зо старшим не поводься суворо, а радше умовляй його, як батька; молодших, як братів; <i>2</i>. жінок старших, як матерів, а молодих, немов сестер, з всякою чистотою.
<p><i>3</i>. Шануй удовиць, тих, що справді вдови. <i>4</i>. Коли яка удовиця має дітей або внуків, насамперед нехай вони навчаться шанувати власну родину й віддячуватися батькам, бо це вгодно Богові. <i>5</i>. Справжня вдова й самотня на Бога покладає надію і пробуває день і ніч у молитвах та благаннях. <i>6</i>. Котра ж розкошує, та, ще живучи, вмерла. <i>7</i>. І це ти їм наказуй, щоб були бездоганні. <i>8</i>. А коли хто про своїх, особливо ж про домашніх не дбає, той віри відцурався; він гірший, ніж невірний.
<p><i>9</i>. Удовицю вибирати не менш як шістдесятилітню, одного чоловіка жінку, <i>10</i>. що має гарне ім'я в добрих ділах: що дітей виховала, приймала подорожніх, що святим ноги вмивала, що тим, які в горю, помагала, всяке добре діло совісно виконувала.
<p><i>Свят.: Апостол: Євр. 318 зач.</i></p><p><b>Послання Апостола Павла до Євреїв 7, 26 - 8, 2.</b></p><p><i>26</i>. Браття, такого нам годилось мати первосвященика: святого, невинного, непорочного, відлученого від грішників і вищого небес, <i>27</i>. який не має потреби, як ті первосвященики, щодня приносити жертви перше за власні гріхи і потім за гріхи народу, бо він зробив це раз, принісши себе самого в жертву. <i>28</i>. Закон бо настановляє первосвящениками людей, підлеглих немочі, а слово клятви, що було після закону, настановляє Сина, досконалого навіки.</p><p><i>1</i>. Головне ж з того, що ми сказали: ми маємо такого первосвященика, який возсів на небі по правиці престола Величчя, <i>2</i>. служителя святині і справжнього на мету, що Господь спорудив, не чоловік. </p>
<p>__________
<p><i>Алилуя, глас 2:</i> Уста праведного повчаться премудрости і язик його промовить суд <i>(Пс. 36,30).</i></p>
<p><i>Стих:</i> Закон Бога його в серці його і не зупиняться стопи його <i>(Пс. 36,31).</i></p>
<p>__________
<p><i>Ряд.: Євангеліє: Лк. 86 зач.</i></p><p><b>Євангеліє від Луки 17, 20-25.</b></p><p><i>20</i>. В той час, як питали фарисеї Ісуса, коли прийде царство Боже, він відповів їм:</p><p><i>21</i>. – Царство Боже прийде непомітно; ані не скажуть: ось воно тут – або: он там – бо царство Боже є між вами.</p><p><i>22</i>. Далі сказав він до учнів:</p><p>Прийдуть дні, коли бажатимете побачити бодай один день сина чоловічого, та не побачите. <i>23</i>. Скажуть вам ось тут він – або: он там. Не йдіть і не шукайте! <i>24</i>. Бо як блискавка блискає й освічує від краю і до краю неба, так буде свого дня Син чоловічий. <i>25</i>. Та перше він мусить багато страждати, і його відкине рід цей.</p>
<p><i>Свят.: Євангеліє: Йо. 36 зач.</i></p><p><b>Євангеліє від Йоана 10, 9-16.</b></p><p>Сказав Господь юдеям, які до нього прийшли:</p><p><i>9</i>. Я – ворота. Хто ввійде через мене, спасеться. Він увійде, вийде і найде пасовисько. <i>10</i>. Злодій не приходить, хіба щоб красти, вбивати, вигублювати. Я прийшов, щоб мали життя і мали його вповні. <i>11</i>. Я – добрий пастир. Добрий пастир життя своє дав за овець. <i>12</i>. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. <i>13</i>. Наймит же втікає, бо він наймит і не дбає про вівці. <i>14</i>. Я – добрий пастир і знаю моїх, і мої мене знають. <i>15</i>. Отець мій знає мене, і я знаю Отця; я життя моє кладу за мої вівці.</p><p><i>16</i>. Ще й інші вівці маю, що не з цієї кошари; і їх мушу привести: вони почують мій голос, і буде одне стадо й один пастир. </p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі</i>.</p>
<p>&nbsp;<hr />
<p><b>1 Тм. 5, 1–10. «Суворо не поводься, а радше умовляй»</b>
<p>Бачимо, як у нашому житті, спілкуючись з іншими людьми, ми зустрічаємо тих, які мають інші погляди, інші підходи до життя, інші переконання. Часто нас дратує, що хтось по-іншому поводиться, по-іншому думає, по-іншому чинить. Але, як закликає апостол, навіть якщо ми переконані, що правда за нами, а бачимо, що хтось її не сприймає, ніколи не треба тиснути на цю людину і одразу змушувати думати чи чинити інакше. 
<p>Бачимо, що Бог нас, коли ми грішимо, робимо зло чи беззаконня, також не примушує змінитися в одну мить. Бог прагне, щоб ми змінювались самі, крок за кроком. Апостол дає дуже добру пораду – щоб ми вмовляли інших, щоб ми їх переконували, а це, звичайно, займає час, вимагає посвяти від нас. Це дає нам зрозуміти дуже просту істину, що нам не лише інших потрібно навертати, а й самим змінюватися.
<p>Коли ми хочемо комусь донести якусь правду, якщо навіть її не сприймають сьогодні, не біймося це повторити завтра, потім через декілька днів, а може й тижнів. <b>Не втомлюймося любити інших, шукати до них шляхів, потрібних слів, то ж будьмо витривалі й терпеливі. </b>
<p>&nbsp;
<p><b>Лк. 17, 20-25. «Царство Боже прийде непомітно».</b>
<p>Хвиля нашої смерті – це підтвердження того, як ми жили, немовби печатка, яку «прибивають» до того, що було в нашому житті. Якщо ми жили з Богом, то смерть це ствердить, і так буде вічно. Якщо ми жили без Бога – безбожно, то так буде вічно! Тому кожна хвиля нашого життя – це або початок життя цим Небесним Царством, або віддалення від нього.
<p>Кожна мить нашого життя дає нам можливість жити цим Царством Небесним. У наших відправах, особливо в Божественній Літургії, чуємо цей виголос: «Благословенне Царство!» Для кожного з нас участь у Царстві Божому почалося тоді, коли нас хрестили в ім’я Пресвятої Тройці. Саме тоді нам співали: «Ви, що в Христа хрестилися, у Христа зодягнулися». 
<p>Коли причащаємося, то знову приймаємо в себе Ісуса Христа. А де є Він, там є Його Царство. <b>Можливість належати до Небесного Царства маємо в кожну мить нашого життя!</b>
<p>&nbsp;<p><b>Владика Венедикт (Алексійчук)</b>