<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол: 1 Сол. 272 зач.</i></p><p><b>Перше Послання Апостола Павла до Солунян 5, 9-13; 24-28.</b></p><p><i>9</i>. Браття, Бог призначив нас не на гнів, а на те, щоб ми одержали спасіння через Господа нашого Ісуса Христа, <i>10</i>. який умер за нас, щоб ми, чи чуваємо, чи спимо, разом з ним жили. <i>11</i>. Тому втішайте один одного і будуйте один одного, як ви вже робили.</p><p><i>12</i>. Прохаю вас, брати: поважайте тих, які серед вас працюють і які над вами в Господі старшують та на розум вас наводять. <i>13</i>. Майте їх у вельми великій шані й любові за їхню працю. Живіть у мирі між собою. </p><p><i>24</i>. Вірний, хто вас покликав, і він здійснить це. <i>25</i>. Брати, моліться і за нас.</p><p><i>26</i>. Вітайте всіх братів святим цілунком. <i>27</i>. Заклинаю вас Господом прочитати цього листа всім братам.</p><p><i>28</i>. Благодать Господа нашого Ісуса Христа з вами.</p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<p><i>Євангеліє: Лк. 63 зач.</i></p><p><b>Євангеліє від Луки 12, 2-12.</b></p><p><i>2</i>. Сказав Господь: Нічого нема схованого, що б не відкрилось, і скритого, що б не виявилось. <i>3</i>. Ось чому те, що ви сказали потемки, почується при світлі; і те, що ви говорили на вухо по сховках, оголоситься на крівлях.</p><p><i>4</i>. Кажу вам, моїм друзям: не бійтесь тих, що убивають тіло, і потім більш нічого зробити не можуть. <i>5</i>. Покажу вам, кого треба боятись: бійтесь того, що, вбивши, має владу вкинути у пекло. Так, кажу вам: того бійтесь.</p><p><i>6</i>. Хіба п'ять горобців не продаються за два шаги? Та ні один з них не забутий у Бога. <i>7</i>. Ба навіть і волосся на голові у вас усе пораховане. Не бійтесь: ви вартніші за багатьох горобців.</p><p><i>8</i>. Кажу вам: кожен, хто визнає мене перед людьми, і Син чоловічий визнає його перед ангелами Божими.</p><p><i>9</i>. Хто ж мене відречеться перед людьми, того і я відречуся перед ангелами Божими.</p><p><i>10</i>. І всякому, хто скаже слово проти Сина чоловічого, проститься йому; а тому, хто хулитиме Святого Духа, не проститься.</p><p><i>11</i>. Коли вас приведуть у синагоги, до урядів та до влади, не клопочіться тим, як або що маєте відповідати, або що маєте казати, <i>12</i>. бо Дух Святий навчить вас тієї години, що треба говорити.</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>1 Сл. 5, 9–13, 24–28. «Щоб ми, чи чуваємо, чи спимо, разом з Ним жили»</b>
<p>Наше свідоме життя відбувається вдень. Ми завжди провадимо якусь діяльність: вчимося чи працюємо. Вночі ми відпочиваємо, стаємо немов би несвідомими, коли засинаємо, а вранці знову немов би народжуємось до нового дня, щоб робити свідомі вчинки.
<p>Апостол нам вказує, щоб ми, чи чуваємо, чи спимо, завжди були разом із Господом, жили Ним. Як це може бути? Насправді, це дуже просто. Як у людському житті, ми здобуваємо певні знання, вивчаємо, до прикладу, якусь мову, то навіть коли засинаємо, всі знання залишаються з нами, бо прокидаємось вранці і знову їх використовуємо.
<p>Якщо ми серед дня є з Господом, то і вночі Господь є з нами. Якщо ми серед дня сповнюємо себе Богом, то і вночі наш дух здатний чувати й відповідати на Божий заклик, бо Господь весь час перебуває з нами. <b>Ми себе наповнюємо не на мить, а на усе наше життя, а коли воно закінчиться на землі, то це перейде з нами у вічність!</b>
<p>&nbsp;
<p><b>Лк. 12, 2-12. «Кожного, хто визнає мене перед людьми, і Син Чоловічий визнає такого перед ангелами Божими».</b>
<p>Іноді, коли більше починаємо пізнавати християнство, правди віри, у нас виникає роздвоєність: з одного боку, ми вже багато знаємо про Бога й відчуваємо обов’язок, заклик Ісуса Христа визнавати свою віру перед людьми, з іншого – не хочемо позбуватися того стилю життя, яким жили раніше, не дуже прагнучи виявляти своє християнство. Тому дотримуватися заклику свідчити про Господа не завжди для нас просто, адже свою віру можемо виявляти тільки тоді, коли нею почнемо жити.
<p>Це так, як з чужою мовою: ми навчимося говорити нею тільки тоді, коли її пізнаємо. А тією Божою мовою, мовою любові, прощення можемо говорити лише тоді, коли будемо більше й глибше пізнавати Господа. <b>Коли будемо глибше з Богом, тоді зможемо невимушено давати свідчення про Господа, якого ми пізнали, для людей, яких зустрічаємо на своїй життєвій дорозі!</b>
<p>&nbsp;<p><b>Владика Венедикт (Алексійчук)</b>