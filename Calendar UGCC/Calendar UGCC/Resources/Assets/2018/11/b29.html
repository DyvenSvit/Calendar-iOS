<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 3:</i> Ти щиро від митниці пішов слідом за Владикою Христом,* що з-за доброти з’явився людям на землі і покликав тебе.* Як вибраний апостол і голосний благовісник Євангелія вселенній з’явився ти.* Ради того почитаємо чесну пам’ять твою, Матею богогласний.* Моли Христа Бога, щоб відпущення гріхів подав душам нашим.</p>
<p>Слава: <i>Кондак, глас 4:</i> Митарства ярмо відкинувши,* запряг ти себе в ярмо правди* і з’явився ти, як купець найособливіший,* принісши багатство – з висоти премудрість.* Від тоді-то проповідував ти слово істини* і воздвиг єси душі млявих, написавши час суду.</p>
<p>I нині: <i>Богородичний, глас 4:</i> Йоаким і Анна з неслави бездітности* і Адам і Єва від тління смерти визволилися, Пречиста,* у святім Різдві Твоїм.* Його празнують люди Твої,* з провини прогрішень ізбавлені,* як кличуть до Тебе:* Неплідна родить Богородицю* і кормительку життя нашого. </p>
<p><i>Прокімен, глас 8:</i> На всю землю вийшло вістування їх і до кінців вселенної глаголи їх <i>(Пс. 18,5).</i></p>
<p><i>Стих:</i> Небеса повідають славу Божу, творіння ж рук Його сповіщає твердь <i>(Пс. 18,2).</i></p>
<p>__________
<p><i>Апостол: 1 Тим. 289 зач.</i></p><p><b>Перше Послання Апостола Павла до Тимотея 6, 17-21.</b></p><p><i>17</i>. Сину Тимотею, багатим у цьому світі накажи, щоб не неслися думками вгору та не надіялися на нетривке багатство, але на Бога, який щедро дає нам усього для вжитку; <i>18</i>. щоб добро чинили, багатіли добрими ділами, були щедрі, ділилися радо <i>19</i>. і тим робом збирали собі скарб – добру підвалину на майбутнє, щоб осягнули правдиве життя. </p><p><i>20</i>. Тимотею, бережи нередання, уникай світського пустослов'я та суперечок про знання, що фальшиво «знанням» зветься, <i>21</i>. яке деякі визнаючи, відступили від віри. Благодать з вами.</p>
<p><i>Апостол: 1 Кор. 131 зач.</i></p><p><b>Перше Послання Апостола Павла до Корінтян 4, 9-16.</b></p><p><i>9</i>. Браття, Бог поставив нас, апостолів, останніх, немов призначених на страту; ми бо стали видовищем і світові, і ангелам, і людям. <i>10</i>. Ми нерозумні Христа ради, ви у Христі розумні, ми немічні, ви сильні; ви славні, ми без слави. <i>11</i>. До цього часу ми голодні і спраглі, і нагі, нас б'ють, ми скитаємось; <i>12</i>. ми трудимося, власними руками; нас ображають, і ми благословляємо; нас гонять, і ми терпимо; <i>13</i>. нас лають, і ми доброзичливі; ми стали сміттям світу, викидками всіх аж досі.</p><p><i>14</i>. Пишу це не щоб осоромити вас, але щоб як дітей моїх улюблених навести на розум. <i>15</i>. Бо хоч би ви мали тисячі учителів у Христі, але батьків небагато, я бо вас породив через Євангеліє у Христі Ісусі. <i>16</i>. Благаю, отже, вас: Будьте моїми наслідувачами, як і я Христа.</p>
<p>__________
<p><i>Алилуя, глас 1:</i> Ісповідять небеса чуди Твої, Господи, і істину Твою в церкві святих <i>(Пс. 88,6).</i></p>
<p><i>Стих:</i> Бог прославлюваний на раді святих <i>(Пс. 88,8).</i></p>
<p>__________
<p><i>Євангеліє: Лк. 92 зач.</i></p><p><b>Євангеліє від Луки 18, 31-34.</b></p><p><i>31</i>. В той час, взявши дванадцятьох, Ісус до них промовив:</p><p>– Ось ми йдемо в Єрусалим, і все написане пророками про сина чоловічого збудеться. <i>32</i>. Він буде виданий поганам, і насміхатимуться з нього, і зневажатимуть його, і плюватимуть на нього, <i>33</i>. і, бичувавши, уб'ють його, та третього дня він воскресне.</p><p><i>34</i>. Вони ж нічого з того не зрозуміли; це слово було для них закрите, і вони не знали, про що він говорив.</p>
<p><i>Євангеліє: Мт. 30 зач.</i></p><p><b>Євангеліє від Матея 9, 9-13.</b></p><p><i>9</i>. В той час, ідучи звідтіля, Ісус побачив мимохідь чоловіка, на ім'я Матей, що сидів на митниці, і сказав до нього:</p><p>– Іди за мною!</p><p>Той устав і пішов слідом за ним.</p><p><i>10</i>. Коли Ісус був при столі в його домі, прийшло багато митарів і грішників, і посідали з ним і з його учнями. <i>11</i>. Побачивши це, фарисеї почали говорити його учням:</p><p>– Чого ваш учитель їсть з митарями та грішниками?</p><p><i>12</i>. Почувши те, Ісус озвався:</p><p>– Здорові не потребують лікаря, лише хворі. <i>13</i>. Ідіть, отже, і навчіться, що значить: я милосердя хочу, а не жертву. Бо я прийшов кликати не праведних, а грішних.</p>
<p>__________
<p><i>Причасний:</i> На всю землю вийшло вістування їх і до кінців вселенної глаголи їх <i>(Пс. 18,5).</i> Алилуя, <i>тричі</i>.</p>
<p>&nbsp;<hr />
<p><b>1 Тм. 6, 17–21. «Щоб не неслись думками вгору та не надіялись на нетривке багатство, – лише на Бога, який щедро дає нам усього для вжитку»</b>
<p>Апостол Павло взиває до нас тому, щоб хто ми не були, багаті чи бідні, впливові чи не дуже впливові у суспільстві, однак щоб ми повсякчас надіялись на Бога. Не на багатства, не на тих чи інших людей, а на Бога. Бо все інше земне – крихке й нетривале. Сьогодні ми при владі, а завтра – без влади, сьогодні здорові й сильні, а завтра – хтозна як буде, сьогодні можемо похвалитися статками, але чи так буде все життя? 
<p>Один Бог незмінний. Тому якщо ми уповаємо на Бога, то маємо завжди сталість, стабільність та вподібнюємось до Нього. І вже незалежно від свого становища в суспільстві стаємо носіями того Божого миру, який являє нам Царства Божого.
<p>У сучасному світі нелегко жити будучи відсторонено від усіх земних багатств і обставин. Однак християнин навіть тоді, коли Бог йому доручає якесь становище у суспільстві, чи дає багатство, а кожен із нас є остаточно чимось багатий, має вміти займати вірну поставу щодо цього. <b>Він знає, як використовувати все, що мені Бог дав, щоб вживаючи це наближатись до Божого Царства!</b>
<p>&nbsp;
<p><b>Лк. 18, 31-34. «Він буде виданий поганам, і насміхатимуться з Нього, і зневажатимуть Його, і плюватимуть на Нього, і, бичувавши, уб’ють Його, та третього дня Він воскресне».</b>
<p>Нам дуже непросто переживати різні несправедливості в нашому житті, зносити різні зневаги, образи, кпини, біль. Ми так реагуємо, бо здебільшого сприймаємо це як щось випадкове. Забуваємо, що коли хочемо бути гідними учнями Христовими, то мали б пройти тою самою дорогою, якою пройшов Христос.
<p>У нашому народі кажуть: «Бог терпів і нам велів». Не може існувати дороги до воскресення без терпінь, без Голготи. Не можна до Царства Небесного проскочити через задні двері. Дорога до Небесного Царства, дорога до буття з Ісусом Христом завжди йде через Голготу.
<p>Читаємо у Святому Письмі: «Хто з Христом терпів, той з Христом воскресне». Тому, коли настають ті чи інші труднощі, будьмо свідомі, що все це в наше життя дав Бог. Коли побачимо за тим усім Бога – нам стане одразу легше. <b>Прийнявши ті чи інші труднощі й випробування, зможемо стати ближчими до Ісуса Христа і Його страждань, а тоді станемо учасниками Його воскресення!</b>
<p>&nbsp;<p><b>Владика Венедикт (Алексійчук)</b>