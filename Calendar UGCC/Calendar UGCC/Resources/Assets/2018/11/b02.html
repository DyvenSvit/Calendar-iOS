<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: <i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол: 1 Сол. 266 зач.</i></p><p><b>Перше Послання Апостола Павла до Солунян 2, 14-19.</b></p><p><i>14</i>. Браття, ви почали наслідувати Божі Церкви, що в Юдеї у Христі Ісусі; бо і ви терпіли те саме від ваших земляків, що вони від юдеїв, <i>15</i>. які і Господа Ісуса вбили, і пророків, і нас переслідували, і Богові не угодні, і противні усім людям. <i>16</i>. Вони забороняють нам до поган говорити, щоб ті спаслися, і повсякчас доповнюють міру своїх провин. Але гнів Божий настиг їх нарешті.</p><p><i>17</i>. Ми ж, брати, позбавлені вас на короткий час лицем, не серцем, старалися чимскорше побачити ваше лице, така наша туга за вами. <i>18</i>. Тому хотіли прийти до вас, я, Павло, раз і вдруге, та сатана перешкодив нам. <i>19</i>. Яка бо наша надія, або радість, або вінець слави, як не ви, перед Господом нашим Ісусом, у день його приходу? </p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<p><i>Євангеліє: Лк. 58 зач.</i></p><p><b>Євангеліє від Луки 11, 23-26.</b></p><p>Сказав Господь:</p><p><i>23</i>. Хто не зо мною, той проти мене; і хто зо мною не збирає, той розсипає.</p><p><i>24</i>. Коли дух нечистий вийде з чоловіка, блукає по місцях безводних, шукаючи спочинку, і, не найшовши, каже: <i>25</i>. вернуся в дім свій, звідкіль я вийшов. І прибувши, находить його заметеним, прибраним. <i>26</i>. Тоді йде й бере з собою інших сім духів, гірших від себе, і вони входять і там оселюються, і останнє того чоловіка стає гірше, ніж перше.</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>1 Сл. 2, 14–19. «Яка бо наша надія або радість, або вінець слави, як не ви, перед Господом нашим Ісусом, у день Його приходу?»</b>
<p>Ми живемо в матеріальному світі, де рано чи пізно бачимо плоди своєї праці. Щось збудували, щось посадили, заробили гроші. Зовсім інакше у стосунках з людьми. Навіть коли ми допомагаємо людині змінюватись і духовно зростати, то не завжди знаємо, наскільки вона зрозуміла, чи справді змінилась. Люди працюють роками, щоб дати добре виховання своїм дітям, але не можуть бути певними добрих результатів своєї праці. Однак маємо продовжувати з молитвою вкладати свої зусилля в навернення людей, навіть коли одразу не бачимо плодів.
<p>Апостол зазначає, що саме навернені люди для нас будуть радістю і славою перед Господом, під час приходу Ісуса Христа. Бо перед Господом усі матеріальні речі мають початок і кінець тут, на землі, тут вони закінчують своє буття. Лише те, що ми вклали в людей, що зробили одному з ближніх, то зробили для Господа. Те, що ми вкладаємо в людей, залишиться коли станемо перед Господом. <b>Тому, не зважаючи ні на що, вкладаймо в людей що можемо і коли можемо. Це залишиться для них і для нас.</b>
<p>&nbsp;
<p><b>Лк. 11, 23-26. «Повернуся в дім свій, звідкіля я вийшов».</b>
<p>Є ситуації, коли ми особливо чітко відчуваємо бридоту свого гріха, свого падіння, то, може, якраз тоді й змінюємо своє життя, навертаємося. Але часто шлях навернення, яким маємо йти аж до нашої смерті, не триває довго. Трапляється, що людина може знову погрузнути в ще більших гріхах.
<p>Наше навернення і життя з Богом – це не тільки якийсь момент, якась подія, якийсь одноразовий акт волі. Це витривалість наших зусиль і старань. Тому духовне життя – це не лише спалахи, а постійне горіння й палахкотіння, як свічка. <b>У духовному житті щось здобуває лише той, хто витривалий у своїх зусиллях. Хто витривалий – той здобуває Царство Небесне!</b>
<p>&nbsp;<p><b>Владика Венедикт (Алексійчук)</b>