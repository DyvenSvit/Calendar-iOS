
<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* І хрестом твоїм* охорони люд твій.</p>
<p>Слава, і нині: </p>
<p><i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 7:</i> Вознесіть Господа Бога нашого і поклоняйтеся підніжжю ніг його, бо святе воно <i>(Пс. 98,5).</i></p>
<p><i>Стих:</i> Господь воцарився, нехай гніваються люди <i>(Пс. 98,1).</i></p>
<p>__________
<p><i>Апостол: Євр. 317 зач.</i></p><p><b>Послання Апостола Павла до Євреїв 7, 18-25.</b></p><p><i>18</i>. Браття, перша заповідь скасована через її неміч і безкорисність, <i>19</i>. закон бо не зробив нічого досконалим; уведено ж кращу надію, яка зближає нас до Бога.</p><p><i>20</i>. Тим більше, що це не сталося без клятви; <i>21</i>. бо коли інші настановлялися священиками без клятви, цей мав клятву того, який сказав до нього:</p><p>Господь поклявсь<br>і не відкличе своєї клятви:<br>ти – священик повіки.</p><p><i>22</i>. Ось чому Ісус став запорукою кращого союзу. <i>23</i>. Крім того, тих священиків було більше, бо смерть не давала їм пробувати; <i>24</i>. цей же, тому що пробуває повіки, має священство, що не минає ніколи <i>25</i>. і тому може спасти повіки тих, які через нього приходять до Бога, бо він завжди живий, щоб за них заступатися.</p>
<p>__________
<p><i>Алилуя, глас 1:</i> Пом’яни сонм твій, що його придбав Ти іздавна <i>(Пс. 73,2).</i></p>
<p><i>Стих:</i> Бог же – цар наш перше віку, вчинив спасення посеред землі <i>(Пс. 73,12).</i></p>
<p>__________
<i>Євангеліє: Лк. 108 зач.</i></p><p><b>Євангеліє від Луки 21, 37 – 22, 8.</b></p><p><i>37</i>. В той час Ісус навчав у храмі, а по ночах виходив і перебував на горі, що зветься Оливною. <i>38</i>. Зранку ж увесь народ приходив до нього в храм, щоб слухати його.</p><p><i>1</i>. Наближалося свято Опрісноків, що зветься Пасха. <i>2</i>. І первосвященики та книжники шукали, як би його вбити, та боялись народу. <i>3</i>. Ввійшов же сатана в Юду, на прізвище Іскаріот, що був з числа дванадцятьох, <i>4</i>. і він пішов умовитися з первосвящениками та начальниками, як би його видати. <i>5</i>. Зраділи ті і згодилися дати йому гроші. <i>6</i>. Він пристав на те й шукав нагоди, щоб видати його тайкома.</p><p><i>7</i>. Настав день Опрісноків, коли треба було жертвувати пасху. <i>8</i>. Ісус послав Петра та Івана і сказав:</p><p>– Ідіть та приготуйте нам їсти пасху.</p>
<p>__________
<p><i>Причасний:</i> Знаменувалося на нас світло лиця твого, Господи <i>(Пс. 4,7).</i> Алилуя, <i>тричі.</i></p>
<p>&nbsp;<hr />
<p><b>Євр. 7, 18–25. «Ісус став запорукою кращого союзу»</b>
<p>У Старому Завіті бачимо, скільки разів Господь укладає союз із вибраним народом і багато разів цей народ не вірний цьому союзові. Однак Бог – вірний повсякчас, Його завіт відновлюється знову і знову, лише людина поверне своє лице до свого Творця!
<p>Новий Завіт відкриває нам ще щось незбагненніше: Бог стає Людиною, Ісус Христос водночас є і Богом, і людиною. Тим, який наново укладає Завіт, викуповує людину від неволі гріха, звільняє людину, робить людину учасником Царства Господнього.
<p>Союзу, який уклав для нас Ісус, ніщо не може знищити – ні наша гріховність, ні всі сили пекла, – цей союз укладений через смерть і воскресення Христа. Спасення і вічність нам подаровані. Тож пам’ятаймо повсякчас про це.<b> Чи ми живемо досконало, чи грішно, Царство Небесне – наша спадщина, у якому на нас повсякчас чекає наш Творець.</b> Але лише тоді, коли ми цього Царства забажаємо і почнемо жити праведним життям, воно стане нашим! 

<p>&nbsp;
<p><b>Лк. 21, 37 – 22, 8. «Ввійшов же сатана в Юду».</b>
<p>Ми деколи не усвідомлюємо, що завжди стоїмо перед вибором: вибрати добро – піти доброю дорогою, чи вибрати зло – піти злою дорогою. У нас завжди є вибір. Коли каємося на сповіді у своїх гріхах, то розуміємо, що могли б вчинити інакше, однак в якусь мить вирішили вчинити саме так.
<p>Саме покаяння – це ствердження того, що я зробив недобрий вибір, недобрий вчинок, недобрий крок. Кожен на власному досвіді вже переконався, що маємо пильнувати, який вибір робимо. Пильнувати, що думаємо, які думки приймаємо, контролювати свої емоції, чувати над тим, що допускаємо до свого серця. Чування, духовне розрізнення – завжди було дуже важливим у традиції Церкви. Знаємо приклад того, що може статися, коли не чувати. Сатана ввійшов у серце Юди, бо той допустив це через думки, які приходили до нього. А вже потім це відобразилося у вчинках Юди. Знаємо також, який кінець мало те, що почалося з думки.
<p>На сповіді ми каємося з наших гріхів, але не усвідомлюємо, що <b>ці гріхи сталися внаслідок тих бажань і думок, які ми допустили у своє серце й погодилися з ними, а лише потім, коли трапилася нагода, це виявилось у наших вчинках, у тих чи інших гріхах.</b> Тож чуваймо, щоб зло не входило в наше серце! Пильнуймо, щоб не дозволити нічому злому прийти й оселитися в нас!

<p>&nbsp;<p><b>Владика Венедикт (Алексійчук)</b>