<h2 align="center" >ВЕЧІРНЯ</h2>
<p><i>Священик, узявши на себе епітрахиль і фелон (ченці беруть мантію), відчиняє святі двері. Диякон кадить згідно з уставом, а священик стоїть у тому часі перед престолом. Після кадження диякон каже півголосом: </i><b>Благослови, владико!</b><i> Потім відходить і стає на своєму місці перед св. дверми і виголошує: </i><b>Повеліте!</b></p>
<p><b>[</b><i>Або, де прийнято, як відчиняться св. двері, диякон виходить північними дверми, стає перед св. дверми і взиває: </i><b>Повеліте!</b><i> Тоді вертається у святилище, бере свічку та йде поперед священика, який кадить згідно з приписом. Після кадження, диякон, звертаючись до св. дверей, говорить потиху: </i><b>Благослови, владико!]</b></p>
<p><i>Тоді священик перед престолом виголошує:</i></p>
<p>Слава святій одноістотній і животворящій, нероздільній Тройці, завжди, нині і повсякчас і на віки вічні.</p>
<p><i>Вірні:</i> Амінь. </p>
<p>Прийдіте, поклонімся* Цареві нашому Богу.</p>
<p>Прийдіте, поклонімся* Христові, Цареві нашому Богу.</p>
<p>Прийдіте, поклонімся і припадім* до самого Господа Ісуса Христа, Царя і Бога нашого.</p>
<h3 align="center" >Псалом 103</h3>
<p>Благослови, душе моя, Господа!* Господи, Боже мій, ти вельми великий!</p>
<p>Ти одягнувся величчю і красою,* ти світлом, наче ризою, покрився.</p>
<p>Ти розіп'яв, неначе намет, небо,* ти збудував твої горниці у водах.</p>
<p>Із хмар собі робиш колісницю,* ходиш на крилах вітру.</p>
<p>Вітри своїми посланцями учиняєш,* полум'я вогненне − слугами своїми.</p>
<p>Ти заснував землю на її підвалинах,* не захитається по віки вічні.</p>
<p>Безоднею, немов одежею, покрив її,* понад горами стали води.</p>
<p>Перед погрозою твоєю вони тікали,* перед голосом грому твого тремтіли.</p>
<p>Підвелися гори, зійшли долини до місця,* що ти їм призначив.</p>
<p>Поставив їм границю, якої не перейдуть,* щоб знову покрити землю.</p>
<p>Джерела посилаєш у ріки,* які течуть проміж горами.</p>
<p>Усю звірину, що в полі, вони напувають,* дикі осли там гасять свою спрагу.</p>
<p>Над ними кублиться небесне птаство,* з-поміж гілляк дає свій голос.</p>
<p>Ти напуваєш гори з твоїх горниць,* земля насичується плодом діл твоїх.</p>
<p>Вирощуєш траву для скоту, зела – на вжиток людям,* щоб хліб із землі добували:</p>
<p>Вино, що серце людське звеселяє, олію, щоб від неї ясніло обличчя,* і хліб, що скріплює серце людське.</p>
<p>Насичуються дерева Господні,* кедри ливанські, що посадив їх.</p>
<p>На них гніздяться птиці;* бусли – на кипарисах їхнє житло.</p>
<p>Високі гори для оленів,* скелі − для зайців притулок.</p>
<p>Ти створив місяць, щоб значити пори;* сонце знає свій захід.</p>
<p>Наводиш темряву, і ніч надходить,* що в ній ворушаться усі звірі дібровні.</p>
<p>Левенята рикають за здобиччю своєю,* поживи від Бога для себе просять.</p>
<p>Ховаються, як тільки зійде сонце,* лягають у своїх норах.</p>
<p>Виходить чоловік до свого діла,* і до своєї праці аж до вечора.</p>
<p>Яка їх, твоїх діл, Господи, сила!* У мудрості все ти створив, − повна земля твоїх створінь.</p>
<p>Ось море велике, прешироке, * у ньому плазунів без ліку, звірів малих і великих.</p>
<p>Там кораблі проходять,* є і левіятан, якого ти створив, щоб ним бавитися.</p>
<p>Усі вони від тебе дожидають,* щоб дав їм у свій час поживу.</p>
<p>Коли даєш їм, вони її збирають,* як розтулюєш твою руку, вони насичуються благом.</p>
<p>Вони бентежаться, коли ховаєш вид свій;* як забираєш дух у них, вони гинуть і повертаються у свій порох.</p>
<p>Зішлеш свій дух, – вони оживають,* і ти відновлюєш лице землі.</p>
<p>Нехай слава Господня буде повіки,* нехай Господь радіє творами своїми.</p>
<p>Спогляне він на землю, і вона стрясається,* торкнеться гір, вони димують.</p>
<p>Я буду Господеві співати поки життя мого,* псалми співатиму, поки буду жити.</p>
<p>Нехай буде приємна йому моя пісня;* у Господі я веселитимусь.</p>
<p>Нехай грішники з землі щезнуть, і беззаконних більше нехай не буде.* Благослови, душе моя, Господа.</p>
<p>Слава Отцю, і Сину, і Святому Духові:</p>
<p>І нині і повсякчас, і на віки вічні. Амінь.</p>
<p>Алилуя, алилуя, алилуя: Слава тобі, Боже! <i>(3 р.).</i></p>
<h3 align="center" >Вечірні молитви</h3>
<p><i>Під час 103-го псалма священик мовить перед св. дверми вечірні молитви. </i></p>
<p>1. Господи щедрий і милосердний, довготерпеливий і многомилостивий! Вислухай молитви наші і зверни увагу на голос моління нашого і яви нам знак милости твоєї, наведи нас на дорогу твою, щоб ходили ми в твоїй правді. Звесели серця наші, щоб ми боялись імення твого святого, бо ти великий і твориш чуда; ти Бог єдиний і немає подібного тобі між богами, Господи. Ти сильний у милості і добрий у силі, аби допомагати й утішати, і спасати всіх, хто на ім'я твоє святе уповає. Бо тобі належить усяка слава, честь і поклоніння: Отцю, Сину, і Святому Духові, нині і повсякчас, і на віки вічні. Амінь.</p>
<p>2. Господи, в обуренні твоїм не картай нас, ані в гніві твоїм нас не карай, але поводься з нами за милістю твоєю, Лікарю і Зцілителю душ наших. Приведи нас до бажаної пристані твоєї, просвіти очі сердець наших на пізнання твоєї правди і дай нам останок теперішнього дня мирний і безгрішний, і ввесь час життя нашого, заради молитов святої Богородиці і всіх святих. Бо твоя влада і твоє царство, і сила, і слава: Отця, і Сина, і Святого Духа, нині і повсякчас, і на віки вічні. Амінь.</p>
<p>3. Господи, Боже наш! Згадай нас грішних і недостойних слуг твоїх, коли призиваємо святе ім'я твоє, і не осороми нас, коли очікуємо милости твоєї, але вислухай, Господи, усі наші спасенні прохання, і вчини нас достойними любити і боятися тебе від усього серця нашого і творити в усьому волю твою. Бо ти є добрий і чоловіколюбний Бог, і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>4. Невмовкаючими піснями і неустанними величаннями святих сил оспівуваний, наповни уста наші хвалінням твоїм, щоб віддавати шану імені твоєму святому; і дай нам частку і спадкоємство з усіма, що почитають тебе в правді і зберігають заповіді твої, молитвами святої Богородиці і всіх святих твоїх. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>5. Благословенний ти, Господи Боже, Вседержителю, що знаєш думки людські, що відаєш те, чого ми потребуємо, і багато більше, ніж ми просимо, або розуміємо. Самий ти, чоловіколюбний Царю, у всьому добрий, задовольни нас багатством твоїх ласк, щоб ми непостидною совістю призивали святе ім'я твоє; і не введи нас у спокусу, але визволь нас від злого, і провидінням твоїм дай нам усе корисне. Бо тобі належить усяка слава, честь і поклоніння: Отцю, і Сину, і Святому Духові, нині і повсякчас, і на віки вічні. Амінь.</p>
<p>6. Господи, Господи, що пречистою твоєю долонею все утримуєш, що довго терпиш нам усім, і жалієшся задля нашої злоби! Згадай твої милості і ласки, відвідай нас у твоїй доброті і дай нам пройти й останок нинішнього дня вільним від різних затій лукавого, і збережи наше життя без напастувань, благодаттю Святого твого Духа, − милістю, щедротами і чоловіколюб'ям єдинородного Сина твого, з яким і ти є благословенний, з пресвятим, добрим і животворним твоїм Духом, нині і повсякчас, і на віки вічні. Амінь.</p>
<p>7. Боже великий і дивний, що несказанною добрістю і багатим промислом усім управляєш, і дав нам земні добра й запевнив нам обіцяне царство уділеними ласками впродовж цього дня, остерігши нас від усякого лиха! Дай нам і решту непорочно докінчити перед святою твоєю славою і величати тебе одного і доброго, і чоловіколюбного Бога нашого. Бо ти Бог наш і тобі славу віддаємо: Отцю, і Сину, і Святому Духові, нині і повсякчас, і на віки вічні. Амінь.</p>
<p>8. Боже великий і вишній, в тебе одного є безсмертність і в світлі живеш недоступнім. Ти все створіння мудро створив, відокремив світло від темряви і сонце поклав, щоб правити днем, а місяць і зорі, щоб володіли ніччю, нас же грішних вчинив достойними і в теперішню годину стати перед твоїм обличчям, щоб тебе визнавати і принести тобі вечірнє славослов'я. Направ, Чоловіколюбче, молитву нашу, немов кадило, перед тобою і прийми її, як благовонний запах. Дай нам мирний цей вечір і близьку вже ніч; зодягни нас у броню світла; визволь нас від нічного страху і всякої речі, що в темряві з'являється, і дай сон, що його ти дарував на відпочинок нашій немічності, вільний від усякого маріння диявольського. Владико, давче добра, хай і на нашій постелі, бувши тобі милими, згадуємо вночі твоє ім'я і, просвічувані навчанням твоїх заповідей, встанемо в душевній радості до звеличування твоєї доброти, приносячи твоєму милосердю молитви і моління, за наші і всіх твоїх людей провини. Відвідай їх задля молитов святої Богородиці. Бо ти є добрий і чоловіколюбний Бог, і тобі віддаємо славу: Отцю, і Сину, і Святому Духові, нині і повсякчас, і на віки вічні. Амінь.</p>
<p><i>По закінченні 103-го псалма диякон виходить північними дверми, віддає шану священикові.</i> <i>Священик вертається і стає перед престолом, а диякон робить малий поклін перед св. дверми і виголошує єктенію. Якщо нема диякона, священик сам виголошує єктенію перед св. дверми. [Треба знати, що згідно із давньою традицією священик виголошує всі ектенії, окрім ектенії усильного благання, перед святими дверми].</i></p>
<h3 align="center" >Єктенія мирна</h3>
<p>В мирі Господеві помолімся.</p>
<p><i>Вірні:</i> Господи, помилуй <i>(за кожним разом).</i></p>
<p>За мир з висот і спасіння душ наших, Господеві помолімся.</p>
<p>За мир всього світу, добрий стан святих Божих Церков і з'єднання всіх, Господеві помолімся.</p>
<p>За святий храм цей і тих, що з вірою, побожністю і страхом Божим входять до нього, Господеві помолімся.</p>
<p>За святішого вселенського Архиєрея нашого <i>(ім'я)</i>, Папу Римського, Господеві помолімся.</p>
<p>За блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо, Господеві помолімся.</p>
<p>За місто це (<i>або</i> за село це, <i>або</i> за святу обитель цю), і за кожне місто, країну і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні, Господеві помолімся.</p>
<p>За тих, що плавають, подорожують, за недужих, страждаючих, полонених і за спасіння їх, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо тобі належить усяка слава, честь і поклоніння, Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Диякон, зробивши малий поклін, вертається південними дверми у святилище і стає праворуч священика. </i></p>
<h3 align="center" >Блажен муж</h3>
<p>Блажен муж, – алилуя – що за радою безбожних не ходить. Алилуя. <i>(3 р.)</i></p>
<p>Бо Господь дбає про путь праведних,* а путь безбожних загине. Алилуя. <i>(3 р.)</i> </p>
<p>Служіте Господеві в страсі* і радуйтеся у тремтінні. Алилуя.<i> (3 р.)</i></p>
<p>Блаженні всі,* що на нього надіються. Алилуя. <i>(3 р.)</i></p>
<p>Воскресни, Господи,* спаси мене, мій Боже. Алилуя. <i>(3 р.)</i></p>
<p>У Господа спасіння;* і на твій народ – благословення твоє. Алилуя. <i>(3 р.)</i></p>
<p>Слава Отцю, і Сину, і Святому Духові: Алилуя <i>(3 р.).</i></p>
<p>І нині і повсякчас, і на віки вічні. Амінь. Алилуя. <i>(3 р.)</i></p>
<p>Алилуя, алилуя, алилуя: Слава тобі, Боже! <i>(3 р.).</i></p>
<p><b>Мала єктенія</b></p>
<p>Ще і ще в мирі Господеві помолімся.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо твоя є влада і твоє царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Диякон робить малий поклін та вертається у святилище. </i></p>
<h3 align="center" >Псалом 140</h3>
<p><i>Вірні співають два перші стихи 140-го псалма, на глас 2. </i></p>
<p><i>Коли вірні починають співати „Господи, взиваю я”, диякон бере кадильницю і, після того, як священик поблагословить кадило, кадить св. трапезу від чотирьох боків, потім – запрестольну ікону, ікони святилища і священика. Після цього, вийшовши зі святилища північними дверми, приходить перед св. двері, робить поклін, кадить ікони південної частини іконостасу, починаючи від ікони Спасителя; відтак, зробивши знову поклін перед св. дверми, кадить ікони північної частини, починаючи від ікони Богородиці, потім – хори, правий і лівий; людей кадить з солеї, після чого південними дверми вертається у святилище.</i></p>
<p><b>Господи, взиваю я до тебе, вислухай мене.* Вислухай мене, Господи.* Господи, взиваю я до тебе, вислухай мене.* Почуй голос моління мого,* коли взиваю до тебе.* Вислухай мене, Господи.</b></p>
<p><b>Нехай піднесеться молитва моя,* мов кадило перед тобою;* підношення рук моїх,* як жертва вечірня.* Вислухай мене, Господи.</b></p>
<p>Постав, Господи, моїм устам сторожу;* до дверей губ моїх − варту!</p>
<p>Не дай схилитися серцеві моєму* до чогось злого.</p>
<p>Ані чинити лихі вчинки з людьми, що творять беззаконня,* – ні ласощів їхніх я не хочу їсти.</p>
<p>Нехай праведник по-доброму б'є мене й виправляє,* а олія грішного нехай не намастить голови моєї.</p>
<p>Я все-таки молитимусь,* незважаючи на їхні злі вчинки.</p>
<p>Якщо суддів їхніх скинуть в ущелини скелі,* то почують, що слова мої любі.</p>
<p>Немовби хтось розбив і розрив землю,* розкидано їхні кості перед адом.</p>
<p>Бо до тебе, Господи, мій Боже, мої очі;* до тебе прибігаю, не губи душі моєї.</p>
<p>Збережи мене від петлі, що її наставили на мене,* і від сильця тих, що творять беззаконня.</p>
<p>Нехай грішники впадуть у власні сіті всі разом,* а я пройду безпечно.</p>
<p><b>Псалом 141</b></p>
<p>Я голосом моїм до Господа взиваю,* я голосом моїм до Господа молюся.</p>
<p>Скаргу мою перед ним виливаю,* мою скруту йому я виявляю.</p>
<p>Коли тривожиться в мені дух мій, ти знаєш мою стежку.* На дорозі, де я ступаю, тайно розставили сильце на мене.</p>
<p>Поглянь праворуч і подивися:* нема нікого, хто дбав би за мене.</p>
<p>Нема куди мені втікати,* нема нікого, хто піклувався би мною.</p>
<p>До тебе, Господи, взиваю й кажу:* Ти моє прибіжище, в землі живих ти − моя доля!</p>
<p>Зверни увагу на моє благання,* бо я вельми нещасний.</p>
<p>Спаси мене від гонителів моїх,* бо вони сильніші від мене.</p>
<p>Виведи з в'язниці мою душу,* щоб дякувати імені твоєму.</p>
<p>Мене обступлять праведники,* бо ти добро мені вчиниш.</p>
<h3 align="center" ><i>Стихири</i></h3>
<p><b>Псалом 129</b></p>
<p><i>Стих: </i>З глибин взиваю до тебе, Господи,* Господи, почуй мій голос.</p>
<p><i>(г. 2, подібний: Коли з дерева):</i> У Мирах проживаючи тілесно,* ти, помазаний духовним миром, святителю Христовий, святий Миколаю,* з'явився, як справжнє миро, що духовними пахощами сповняє тих,* які з вірою й любов'ю завжди святкують славну твою пам'ять, Отче,* спасаючи їх твоїми молитвами до Господа* від біди, напастей і скорбот.</p>
<p><i>Стих: </i>Нехай будуть твої вуха уважні,* до голосу благання мого.</p>
<p>У Мирах проживаючи тілесно,* ти, помазаний духовним миром, святителю Христовий, святий Миколаю,* з'явився, як справжнє миро, що духовними пахощами сповняє тих,* які з вірою й любов'ю завжди святкують славну твою пам'ять, Отче,* спасаючи їх твоїми молитвами до Господа* від біди, напастей і скорбот.</p>
<p><i>Стих: </i>Коли ти, Господи, зважатимеш на беззаконня,* то хто встоїться, Господи. Та в тебе є прощення.</p>
<p>Носивши почесне ім'я переможця, святителю Миколаю,* ти дійсно став для вірних людей успішною допомогою в напастях,* бо всюди, де з любов'ю прибігають до твого захисту,* негайно спішиш із поміччю,* бо ти, вдень і вночі з'являючись вірним,* спасаєш від біди й напасти.</p>
<p><i>Стих: </i>Задля імени твого надіюсь на тебе, Господи,* надіється душа моя на слово твоє; надіється душа моя на Господа.</p>
<p>Святий Миколаю, славний Христовий священнопроповіднику!* Ти являєшся великим і надійним заступником,* милостивим і могутнім молільником за тих,* що в бідах на морі, на суші й в повітрі;* і тим, що близько й далеко перебувають.* Тому спільно благаємо тебе: Молися до Господа,* щоб нам визволитись від усякої напасти.</p>
<p><i>Стих: </i>Від ранньої сторожі до ночі* від ранньої сторожі нехай уповає Ізраїль на Господа.</p>
<p><i>(г. 2, подібний: Якими похвальними):</i> Якими похвальними вінками увінчаємо Святителя?* Хоч тілом далекий, але всім доступний духом,* як усіх начальник і заступник, утішитель зажурених,* пристановище всіх, що в бідах,* стовп благочестя і вірних оборонець.* За його посередництвом Христос перемагає чванливість ворогів,* з великої своєї милости.</p>
<p><i>Стих: </i>Бо в Господа милість і відкуплення велике в нього;* він визволить Ізраїля від усього беззаконня його.</p>
<p>Якими похвальними вінками увінчаємо Святителя?* Хоч тілом далекий, але всім доступний духом,* як усіх начальник і заступник, утішитель зажурених,* пристановище всіх, що в бідах,* стовп благочестя і вірних оборонець.* За його посередництвом Христос перемагає чванливість ворогів,* з великої своєї милости.</p>
<p><b>Псалом 116</b></p>
<p><i>Стих: </i>Хваліте Господа всі народи!* Прославляйте його всі люди!</p>
<p>Якими піснями похвалимо Святителя?* Він завойовник нечестя і захисник благочестя,* первопрестольник Мирлікійської Церкви,* великий заступник й учитель, що засоромлює злославних.* Він переможець Арія і його поплічників,* бо через нього Христос переміг їхні зазіхання,* маючи велику милість.</p>
<p><i>Стих: </i>Велике бо до нас його милосердя, і вірність Господа повіки.</p>
<p>Якими пророчими піснями звеличимо Святителя?* Він дбав про тих, які далеко,* і заступався за неприсутніх, немов за близьких;* прорікав правдиво майбутність, старався про всю вселенну* і визволяв усіх скривджених.* Він у сні явився і богомудрому цареві* і здавна ув'язнених визволив від неправедної смерти,* даючи велику милість.</p>
<p><b>Слава </b><i>(г. 6):</i> Зійшовшись разом, вірні,* оспівуймо окрасу святителів і отців славу,* джерело чудес і великого заступника вірних,* промовляючи: Радуйся, Мирян охоронче* і славний первопрестольнику та стовпе непорушний!* Радуйся, всесвітлий світильнику, що освітлив кінці світу чудами!* Радуйся, пригноблених божественна радосте й теплий охоронче покривджених!* І нині, всеблаженний Миколаю,* не переставай молитися Христу Богові за тих, що вірою і любов'ю тебе вшановують* і завжди радісно святкують твою світлу пам'ять.</p>
<p><b>І нині</b>: Вертепе, гарно прикрасися,* бо приходить Агничка, що носить Христа.* Ясла, підійміть того,* хто словом звільнив нас, землян, від нерозумних учинків!* Пастирі, на сопілках приграваючи, свідчіть предивне чудо!* А ви, мудреці перські, принесіть Цареві золото, ладан і смирну,* бо появився Бог із Діви Матері.* Тому припади, Мати, як рабиня, і, поклонившись,* промов до того, кого ти в обіймах тримаєш:* Як то ти зачався і як зріс у мені,* Спасителю мій і Боже?</p>
<h3 align="center" ><i>Вхід</i></h3>
<p><i>Коли почнуть співати останню стихиру, священик одягає фелон, поблагословивши і поцілувавши його та, на „Слава”, приходить з дияконом перед св. трапезу. Відчиняються св. двері. Диякон бере кадильницю і, після того, як священик поблагословить кадило, разом з священиком обходить св. трапезу, починаючи від правого боку і, попереджувані свіченосцями, виходять північними дверми.</i></p>
<p><i>Стають перед св. дверми: свіченосці по протилежних боках, один – біля ікони Богородиці, другий – біля ікони Спасителя, диякон – посередині, а за ним – священик. Священик і диякон схиляють голови. </i></p>
<p><i>Диякон, простягаючи орар, мовить потиху:</i> „Господеві помолімся”, </p>
<p><i>а священик мовить потиху <b>молитву входу</b>:</i> </p>
<p>Добрий Чоловіколюбче Царю, що все благословляєш! Молимось тобі наполегливо, серцем сокрушеним і духом смиренним: Благослови наші входи і виходи, Христе, істинний Боже наш. Бо прихід твій і вознесіння, і пожиття з людьми завжди благословенне: нині і повсякчас, і на віки вічні. Амінь.</p>
<p><i>По молитві входу диякон, вказуючи орарем на схід, каже до священика:</i> „Благослови, владико, святий вхід”. </p>
<p><i>Священик благословляє до сходу і каже:</i> Благословенний вхід святих твоїх, нині і повсякчас і на віки вічні<i>.</i></p>
<p><i>Диякон</i>: Премудрість! Прості!</p>
<p><i>Вірні:</i> Світло тихе святої слави, безсмертного Отця небесного, святого, блаженного, Ісусе Христе! Доживши до заходу сонця, бачивши світло вечірнє, славимо Отця, і Сина, і Святого Духа – Бога. Достойно є повсякчас прославляти тебе голосами побожними, Сину Божий, що життя даєш усьому світу; тому світ увесь славить тебе.</p>
<p><i>Під час співу „Світло тихе” диякон і священик входять у святилище перед св. трапезу, а свіченосці вертаються туди бічними дверми. Відтак диякон творить звичайне кадження.</i></p>
<p><i>Після кадження і закінчення пісні диякон, підійшовши до св. дверей і дивлячись на людей, виголошує: </i>Будьмо уважні!</p>
<p><i>Священик:</i> Мир всім.</p>
<p><i>Диякон:</i> Премудрість, будьмо уважні!</p>
<h3 align="center" ><i>Прокімен.</i></h3>
<p><i>Псалом 22 (г. 1):</i></p>
<p>Милість твоя, Господи, буде зі мною* по всі дні життя мого.</p>
<p><i>Стих: </i>Господь мій пастир: нічого мені не бракуватиме; на зелених пасовиськах він поселив мене.</p>
<p><i>Після прокімена зачиняють святі двері. </i></p>
<h3 align="center" >Читання</h3>
<p><i>Диякон:</i> Премудрість.</p>
<p><i>Чтець:</i> З книги Приповідок читання</p>
<p><i>Диякон:</i> Будьмо уважні.</p>
<p><i>Чтець: </i>Пам'ять праведного повіки хвальна і благословення над його головою. Щасливий чоловік, що знайшов мудрість, людина, що розум придбала, бо її придбання ліпше від придбання срібла, і понад золото такий прибуток. Вона дорожча від перлів, ніщо з того, що бажаєш, не зрівняється з нею. Вік довгий у її правиці, і в лівиці – багатство й слава. Слухайте мене, діти, бо я про важливе говоритиму; і щасливий чоловік, що мене слухає. Бо хто мене знайшов, той життя знайшов і осягне від Господа ласку. Це до вас, люди, я кличу, до синів людських мій голос. У мене рада й помисл; я – розум, у мене сила. Я люблю тих, які мене люблять; хто шукає мене пильно, той знаходить. О, неуки, мудрости навчайтесь, і ви, безглузді, розуму набирайтесь! Слухайте, бо уста мої виповідають правду. Всі слова уст моїх правдиві, нема нічого в них нещирого, кривого. Всі вони ясні тому, хто їх розуміє, і слушні тому, хто придбав знання. Я бо навчаю вас правди. Нехай же не покидає вас надія на Господа, і ви сповнитесь Духом<i> (Прип. 3, 13-16)</i></p>
<p><i>Диякон:</i> Премудрість.</p>
<p><i>Чтець:</i> З книги Приповідок читання</p>
<p><i>Диякон:</i> Будьмо уважні.</p>
<p><i>Чтець: </i>Господь створив мене почином путі своєї, першою з його чинів споконвічних. Я настановлена була від віку, від початку, раніше, ніж; земля постала; коли не було ще безодень, я народилась, коли не було ще джерел багатоводних. Перед тим, як були засновані гори, раніше від пагорбів я народилась; тоді, як він не створив був ще ні землі, ні степу, ні первнів пилу світового. Як він укріпляв небо, я там була; як він рисував круг поверх безодні, як він згущав угорі хмари, як установляв бездонні джерела, як призначав край морю, щоб води з його берегів не виступали, як закладав підвалини землі, – я була при ньому, при роботі, я була його втіхою щоденно, усміхалась перед ним повсякчасно.<i> (Прип. 8, 22-30)</i></p>
<p><i>Диякон:</i> Премудрість.</p>
<p><i>Чтець:</i> З книги Мудрості читання</p>
<p><i>Диякон:</i> Будьмо уважні.</p>
<p><i>Чтець: </i>Праведник, хоч і вмре передчасно, знайде спокій, бо чесна старість не – в довголітті і не міряється числом років. Розумність людям – за сивий волос править, і вік старечий – це життя неосквернене. Він сподобався Богові й він полюбив його, а що жив між грішниками, то й переніс його. Його вхоплено, щоб лукавство не змінило його глузду або щоб хитрість не обманула душі його. Бо чар зла затемнює добро, і вихор пожадання змінює ум нелукавий. За короткого часу ставши досконалим, він виповнив довголіття, душа бо його Господеві була вгодна, тим і забрав він його поспішно з-посеред лукавства. Люди ж те бачать, та не розуміють, їм і на думку не спадає те, що ласка й милосердя – для вибранців його і опіка – для святих його.<i> (Муд. 4, 7-15)</i></p>
<h3 align="center" >Єктенія усильного благання</h3>
<p>Промовмо всі з усієї душі і з усієї мислі нашої, промовмо.</p>
<p><i>Вірні:</i> Господи, помилуй.</p>
<p>Господи, Вседержителю, Боже отців наших, молимось тобі, вислухай і помилуй.</p>
<p><i>Вірні:</i> Господи, помилуй.</p>
<p>Помилуй нас, Боже, з великої милости твоєї, молимось тобі, вислухай і помилуй.</p>
<p><i>Вірні:</i> Господи, помилуй <i>(3 р. за кожним разом).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за преосвященнішого Митрополита нашого Кир <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за тих, що служать і послужили у святому храмі цьому [і в святій обителі цій], і за отців наших духовних, і всіх у Христі братів наших.</p>
<p>Ще молимось за Богом бережений народ наш, за правління і за все військо.</p>
<p>Ще молимось за тут присутніх людей, що очікують від тебе великої і багатої милости, за тих, що творять нам милостиню, і за всіх православних християн.</p>
<p><i>Священик:</i> Бо милостивий і чоловіколюбець Бог єси, і тобі славу возсилаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" >Сподоби, Господи</h3>
<p>Сподоби, Господи, цього вечора* без гріха зберегтися нам.</p>
<p>Благословенний ти, Господи, Боже отців наших,* і хвальне і прославлене ім'я твоє навіки. Амінь.</p>
<p>Нехай буде, Господи, милість твоя на нас,* бо ми надіємось на тебе.</p>
<p>Благословенний ти, Господи,* навчи мене установ твоїх.</p>
<p>Благословенний ти, Владико,* врозуми мене і установами твоїми.</p>
<p>Благословенний ти, Святий,* просвіти мене установами твоїми.</p>
<p>Господи, милість твоя повіки,* не покидай діло рук твоїх.</p>
<p>Тобі належить хвала,* тобі належить пісня.</p>
<p>Тобі належить слава:* Отцю, і Сину, і Святому Духові:</p>
<p>Нині і повсякчас,* і на віки вічні. Амінь.</p>
<h3 align="center" >Єктенія прохальна</h3>
<p>Сповнім вечірню молитву нашу Господеві.</p>
<p><i>Вірні:</i> Господи, помилуй.</p>
<p>Заступи, спаси, помилуй і охорони нас, Боже, твоєю благодаттю.</p>
<p><i>Вірні:</i> Господи, помилуй.</p>
<p>Вечора всього досконалого, святого, мирного і безгрішного у Господа просім.</p>
<p><i>Вірні:</i> Подай, Господи <i>(за кожним разом).</i></p>
<p>Ангела миру, вірного наставника, охоронця душ і тіл наших у Господа просім.</p>
<p>Прощення і відпущення гріхів, і прогрішень наших у Господа просім.</p>
<p>Доброго і пожиточного для душ наших і миру для світу у Господа просім.</p>
<p>Осталий час життя нашого в мирі й покаянні скінчити у Господа просім.</p>
<p>Християнської кончини життя нашого, безболісної, бездоганної, мирної, і доброго одвіту на страшному суді Христовому просім.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом'янувши, самі себе, і один одного, і все життя наше Христу Богові віддаймо.</p>
<p><i>Вірні:</i> Тобі, Господи.</p>
<p><i>Священик:</i> Бо ти Бог милости, ласк і чоловіколюбности, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик:</i> Мир всім.</p>
<p><i>Вірні:</i> І духові твоєму.</p>
<p><i>Диякон:</i> Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик</i>: Господи, Боже наш, що прихилив небо і зійшов на спасіння людського роду! Зглянься на слуг твоїх і на спадкоємство твоє, бо перед тобою, страшним і чоловіколюбним Суддею, слуги твої схилили свої голови і зігнули свої шиї, не від людей очікуючи допомоги, але на твою надіючись милість і твого очікуючи спасіння; тож оберігай їх повсякчасно, і в цей вечір, і в прийдешню ніч збережи від усякого ворога, і від будь-якого зазіхання диявольського, і від думок марних, і спогадів лукавих.</p>
<p><i>Священик:</i> Нехай буде влада царства твого благословенна і дуже прославлена: Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Коли священик мовить молитву на прихилення голови, всі схиляють голови до самого виголосу </i>Нехай буде влада<i>. По виголосі диякон вертається південними дверми у святилище, вірні співають стихири на литії. </i></p>
<h3 align="center" >Стихири на Литії</h3>
<p><i>(г. 2):</i> Святителю Миколаю!* Правилом віри й зразком смиренности* появив тебе Христос твоїй пастві.* Бо в Мирах ти проточував миро* і всюди світло сяяв своїми божественними добродійствами,* Заступнику сиріт і вдовиць.* Тому благаємо: Молися безустанно,* щоб спастися душам нашим.</p>
<p>Отче Миколаю!* Хоч мовчить Мирлікійська країна,* але ввесь світ, опромінений тобою* та сповнений пахощами мира і багатством чудес,* вельми похвальними піснями тебе прославляє.* З тими, що їх ти спас від вироку,* та з усіма жителями Мирів теж і ми, співаючи, кличемо:* Молися, щоб спастися душам нашим.</p>
<p><b>Слава і нині</b> <i>(г. 6):</i> Сіоне торжествуй, веселися Єрусалиме,* місто Христа Бога, прийми Творця,* що вміщається у вертепі і яслах!* Відчиніть нам ворота, щоб, увійшовши в них,* ми побачили його, як дитину пелюшками вповиту.* Він же той, хто підтримує долонею створіння,* і його безперестанно оспівують ангели,* як життєдавця Господа, що спасає рід наш.</p>
<h3 align="center" >Литійні молитви</h3>
<p><i>Коли вірні починають литійні стихири, відбувається кадження за уставом; священик з хрестом у руці, а диякон з кадильницею, ідуть у притвор. </i></p>
<p><i>Коли хор закінчить литійні стихири, диякон голосно співає: </i>Спаси, Боже, людей твоїх, і благослови спадкоємство твоє; навідайся до світу твого ласкою своєю і милосердям.* Підійми знамено християн і пошли нам твоє, багате милосердя – молитвами пречистої Владичиці нашої Богородиці і Вседіви Марії;* силою чесного і животворного Хреста;* заступництвом святих небесних сил безтілесних;* святого і славного пророка, предтечі і христителя Івана;* святих, славних і всехвальних Апостолів;* святих отців наших і вселенських великих учителів і святителів: Василія Великого, Григорія Богослова й Івана Золотоустого, Атанасія і Кирила;* святого отця нашого Миколая, архиєпископа Мир Ликійських, чудотворця, світлий празник якого днесь торжественно звершуємо;* святих слов'янських апостолів Кирила і Методія;* святого благовірного й рівноапостольного великого князя Володимира;* святого священномученика Йосафата;* святих, славних і переможних мучеників;* преподобних і богоносних отців наших Антонія і Теодосія Печерських та інших преподобних і богоносних отців наших;* святих і праведних богоотців Йоакима й Анни,* і святого <i>(ім'я, якого є храм)</i> і всіх Святих,* – молимо тебе, многомилостивий Господи, вислухай нас грішних, що молимось тобі, і помилуй нас.</p>
<p><i>Вірні:</i> Господи, помилуй <i>(12 р.).</i></p>
<p>Ще молимось за святішого вселенського Архиєрея нашого <i>(ім'я)</i>, Папу Римського, і за блаженнішого верховного Архиєпископа нашого Кир <i>(ім'я)</i>, і за Преосвященнішого Митрополита нашого <i>(ім'я)</i>, і за боголюбивого Єпископа нашого Кир <i>(ім'я)</i>, [і за всечесніших отців наших: Протоархимандрита <i>(ім'я)</i>, Архимандрита <i>(ім'я)</i>, Протоігумена <i>(ім'я)</i> й Ігумена <i>(ім'я)</i>], за отців наших духовних і за всю во Христі братію нашу;* і за всяку душу християнську, скорботну й утиснену, що потребує милости й допомоги Божої;* за опіку над містом (<i>або:</i> селом) цим і тими, що живуть у ньому (<i>або:</i> над обителлю цією святою і тими, що живуть у ній);* за мир і благоустроєність усього світу;* за добробут святих Божих Церков;* за спасіння і допомогу отцям і братам нашим, що пильно і зо страхом Божим трудяться і служать;* за відсутніх і тих, що в дорозі;* за зцілення тих, що в немочах лежать;* за упокоєння, полегшення, блаженну пам'ять і відпущення гріхів усім православним отцям і братам нашим, що раніш спочили і тут та повсюди поховані; * за визволення полонених і за братів наших на служіннях,* і за всіх, що служать і слугували у святім храмі цім (у святій обителі цій), промовмо всі.</p>
<p><i>Вірні:</i> Киріє, елейсон <i>(12 р.)</i>.</p>
<p><i>Священик:</i> Вислухай нас, Боже, Спасителю наш, надіє всіх людей на землі і тих, що далеко на морі та в повітрі; будь, Владико, ласкавий нам у гріхах наших, і помилуй нас. Милостивий бо і чоловіколюбний Бог єси, і тобі славу віддаємо: Отцю, і Сину, і Святому Духові, нині і повсякчас, і на віки вічні.</p>
<p><i>Вірні:</i> Амінь.</p>
<p><i>Священик: </i>Мир всім.</p>
<p><i>Вірні:</i> I духові твоєму.</p>
<p><i>Диякон: </i>Голови ваші перед Господом схиліть.</p>
<p><i>Вірні:</i> Тобі, Господи.</p>
<p><i>Священик:</i> Владико многомилостивий, Господи Ісусе Христе, Боже наш! Молитвами пречистої Владичиці нашої Богородиці і Вседіви Марії, святого отця нашого Миколая, архиєпископа Мир Ликійських, чудотворця, світлий празник якого днесь торжественно звершуємо, і святого <i>(ім'я, якого є храм)</i> і всіх святих, − приємну вчини молитву нашу, даруй нам прощення гріхів наших, покрий нас ласкою своєю, віджени від нас усякого ворога й супротивника. Втихомир наше життя, Господи, помилуй нас і світ твій і спаси душі наші, як благий і чоловіколюбець.</p>
<p><i>Вірні:</i> Амінь.</p>
<p><i>Священик іде до тетрапода, а вірні співають стихири на стиховні.</i></p>
<h3 align="center" >Стихири на стиховні</h3>
<p><i>(г. 5, подібний: Радуйся):</i> Радуйся, священна голово,* чистий доме чесноти, божественного священства правило,* пастирю великий, світлий світильнику,* що носиш імення перемоги,* і милостивий захиснику твоїх молільників!* Ти прихиляєшся до просьби немічних, готовий визволяти, захищати й спасати всіх,* що вірою пошановують твою славну пам'ять.* Моли Христа, Преблаженний,* щоб послав світові велику милість.</p>
<p><i>Стих: </i>Чесна перед Господом смерть* преподобних його.</p>
<p>Радуйся, священний уме,* чисте житло Тройці,* стовпе церковний і кріпосте вірних;* переможених допомого,* зоре, що світлом твоїх Богові приємних молитов,* завжди унеможливлюєш напасті й болі!* Святителю Миколаю, тиха пристане, до якої приходять ті,* яких затоплюють житейські хвилі!* Моли Христа,* щоб дав душам нашим велику милість.</p>
<p><i>Стих: </i>Священики твої зодягнуться в праведність,* і преподобні твої вельми радітимуть.</p>
<p>Радуйся, бо ти сповнений божественної ревности!* Своєю страшною появою у сні й погрозою* ти вибавив з лиха тих,* що мали несправедливо померти!* Ти, Миколаю, те джерело, що в Мирах виточує багате миро,* яке напоює душі* і усуває погань пристрастей!* Ти той меч, що посікає обманну полову.* Ти та лопата, що розвіяла Арієві пустопорожні навчання!* Моли Христа, щоб послав душам нашим велику милість.</p>
<p><b>Слава і нині</b> <i>(г. 5):</i> Прийдіть, визнавці Христа,* побачимо чудо, що дивує й перевищає всякий розум,* і, побожно оспівуючи, з вірою поклонімся!* Сьогодні до Вифлеєму приходить вагітна Діва, щоб родити Господа,* хори ж ангельські супроводжають її.* Бачивши це Йосиф, з нею заручений, виголошує:* Що це за таємниця дивна на тобі, Діво,* і як ти маєш родити, не знаючи мужа?</p>
<h3 align="center" >Пісня Симеона</h3>
<p>Нині відпускаєш слугу твого, Владико,* за твоїм словом у мирі. Бо побачили очі мої* спасіння твоє, що приготував ти* перед усіма народами. Світло на просвіту поганам, і славу люду твого, Ізраїля.</p>
<p>Святий Боже, святий Кріпкий, святий Безсмертний, помилуй нас <i>(3 р.).</i></p>
<p>Слава Отцю, і Сину, і Святому Духові,* і нині і повсякчас, і на віки вічні. Амінь.</p>
<p>Пресвята Тройце, помилуй нас;* Господи, очисти гріхи наші;* Владико, прости беззаконня наші;* Святий, завітай і зціли немочі наші імени твого ради.</p>
<p>Господи, помилуй <i>(3 р.).</i></p>
<p>Слава Отцю, і Сину, і Святому Духові.</p>
<p>І нині і повсякчас, і на віки вічні. Амінь.</p>
<p>Отче наш, що єси на небесах,* нехай святиться ім’я твоє,* нехай прийде царство твоє,* нехай буде воля твоя, як на небі, так і на землі.* Хліб наш насущний дай нам сьогодні,* і прости нам провини наші,* як і ми прощаємо винуватцям нашим,* і не введи нас у спокусу,* але визволи нас від лукавого.</p>
<p><i>Священик:</i> Бо твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><i>Вірні:</i> Амінь.</p>
<p>Тропар<b></b></p>
<p><i>(г. 4):</i> Правилом віри і образом лагідности,* учителем повздержности явила Тебе Твоєму стаду всіх речей істина.* Ради цього придбав Ти смиренням високе, убогістю – багате,* отче, священноначальнику Миколаю.* Моли Христа Бога, щоб спаслися душі наші. <i>(2 р.)</i></p>
<p><i> (г. 1) </i>Богородице Діво, радуйся, благодатна Маріє,* Господь з тобою.* Благословенна ти між жінками* і благословенний плід лона твого,* бо ти породила Христа Спаса, Ізбавителя душ наших.</p>
<p><i>Під час співання тропаря, диякон − якщо його нема, то священик – кадить тетрапод із 4-х боків, тоді виголошує</i>:</p>
<p>Господеві помолімся.</p>
<p><i>Вірні:</i> Господи, помилуй.</p>
<p><i>Священик читає молитву благословення хлібів</i>:</p>
<p>Господи Ісусе Христе, Боже наш, що благословив п'ять хлібів і п'ять тисяч народу нагодував! Сам благослови † і хліби ці †, пшеницю †, вино † і оливу, і умножи їх у цім місті (селі, обителі) і по всім світі твоїм, та й вірних, що споживають їх, освяти. Бо ти благословиш і освячуєш усе, Христе Боже наш, і тобі славу віддаємо із споконвічним Отцем твоїм, із всесвятим, ласкавим і животворним твоїм Духом, нині і повсякчас, і на віки вічні.</p>
<p><i>Вірні:</i> Амінь. Нехай буде ім'я Господнє благословенне* від нині і до віку <i>(3 р.).</i></p>
<h3 align="center" >Псалом 33</h3>
<p>Благословлю Господа повсякчасно,* завжди хвала його на устах у мене.</p>
<p>Душа моя нехай Господом хвалиться,* нехай покірні чують те й веселяться.</p>
<p>Величайте Господа зо мною;* і вознесімо ім'я його разом.</p>
<p>Я шукав Господа, і він почув мене;* і звільнив мене від усіх моїх скорбот.</p>
<p>Гляньте на нього й розвеселіться,* обличчя ваше нехай не соромиться.</p>
<p>Ось візвав бідолаха, і Господь почув,* і врятував його від усіх його напастей.</p>
<p>Ангел Господній стоїть на варті навкруг тих, що його бояться,* і їх визволяє.</p>
<p>Спробуйте й подивіться, який добрий Господь.* Блаженний, хто до нього прибігає.</p>
<p>Бійтеся Господа, його святі,* бо нема нестачі в тих, що його бояться.</p>
<p>Багаті збідніли й голодують,* а тим, що Господа шукають, ніякого блага не забракне.</p>
<p><i>Священик:</i> Благословення Господнє на вас, з його благодаттю і чоловіколюб'ям, завжди, нині і повсякчас, і на віки вічні.</p>
<p><i>Вірні:</i> Амінь.</p>
<h3 align="center" >Великий відпуст</h3>
<p><i>По тропарях відчиняються св. двері. </i></p>
<p><i>Диякон виходить південними дверми, стає біля ікони Спасителя, дивлячись на людей і підносячи орар, виголошує:</i> Премудрість.</p>
<p><i>Вірні:</i> Благослови.</p>
<p><i>Священик:</i> Благословенний Христос, Бог наш, завжди, нині і повсякчас, і на віки вічні.</p>
<p><i>Вірні:</i> Амінь. Утверди, Боже, святу православну віру на віки вічні.</p>
<p><i>Священик:</i> Пресвята Богородице, спаси нас.</p>
<p><i>Вірні:</i> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, тебе величаємо.</p>
<p><i>Священик:</i> Слава тобі, Христе Боже, надіє наша, слава тобі!</p>
<p><i>Вірні:</i> Слава Отцю і Сину, і Святому Духові, і нині і повсякчас, і на віки вічні. Амінь. Господи, помилуй <i>(3 р.).</i> Благослови.</p>
<p><i>Священик:</i> Христос, істинний Бог наш, молитвами пречистої своєї Матері, святих, славних і всехвальних апостолів, святого отця нашого Миколая, архиєпископа Мир Ликійських, чудотворця, світлий празник якого днесь торжественно звершуємо, і святого <i>(ім'я, якого є храм)</i>, і всіх святих, помилує і спасе нас, як благий і чоловіколюбець.</p>
<p><i>Вірні:</i> Амінь.</p>
<p><i>Коли священик виголошує відпуст, диякон підносить орар. Після цього священик повертається у святилище святими дверми, а диякон – південними і, зачинивши св. двері, роблять перед престолом малий поклін та скидають з себе ризи.</i></p>
<p><b>Після Вечірні</b></p>
<p><i>Кондак: (г. 3):</i> У Мирах, Святий, показався ти священнослужителем;* Христове бо Євангеліє, преподобний, сповнивши,* поклав ти душу свою за народ твій і спас неповинних від смерти,* тому й освятив ти себе, як великий служитель Божої благодаті.</p>