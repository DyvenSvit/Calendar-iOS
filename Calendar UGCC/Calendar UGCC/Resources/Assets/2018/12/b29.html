<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Апостоли, мученики і пророки,* святителі, преподобні і праведні,* що добре подвиг звершили і віру зберегли,* маючи сміливість до Спаса,* за нас його як благого моліть, молимося, щоб спаслися душі наші.</p>
<p><i>Другий, за померлих, глас 2:</i> Пом’яни, Господи, як благий рабів твоїх* і, що в житті нагрішили, прости,* бо ніхто не є безгрішний, тільки Ти, що можеш і померлим дати упокій.</p>
<p>Слава: <i>Кондак, глас 8:</i> Зо святими упокой, Христе,<i>*</i> душі рабів твоїх,* де немає болізні, ні печалі,* ні зітхання,* але життя безконечне.</p>
<p>І нині: <i>Мученикам, глас 8:</i> Як початки єства насадителеві творіння* вселенна приносить Тобі, Господи,* богоносних мучеників.* Їх молитвами в мирі глибокому* церкву твою, громаду твою,* Богородиці ради збережи,* Многомилостивий.</p>
<p><i>Прокімен, глас 8:</i> Веселіться в Господі і радуйтеся, праведні <i>(Пс. 31,11).</i></p>
<p><i>Стих:</i> Блаженні, яким прощено беззаконня і яких гріхи закрито <i>(Пс. 31,1).</i></p>
<p><i>І за померлих, глас 6:</i> Душі їх у блаженстві перебуватимуть <i>(Пс. 24,13).</i></p>
<p>__________</p>
<p><i>Апостол: Кол. 249. зач.</i></p>
<p><b>Послання Апостола Павла до Колосян 1, 2-6.</b>
<p><i>2</i>. Благодать вам і мир від Бога, Отця нашого.
<p><i>3</i>. Дякуємо Богові й Отцеві Господа нашого Ісуса Христа, завжди молячися за вас, <i>4</i>. відколи ми почули про вашу віру в Христа Ісуса та про любов, що маєте до всіх святих <i>5</i>. задля надії, що вам збережена на небі, яку ви перше чули у проповіді правди, у євангелії, <i>6</i>. що до вас прибуло і що у всьому світі дає плоди і росте так, як і у вас, від того дня, коли ви почули і пізнали благодать Божу у правді. 
<p>__________
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Багато скорбот у праведних і від усіх них ізбавить їх Господь <i>(Пс. 33,20).</i></p>
<p><i>Стих:</i> Блаженні, яких вибрав і прийняв Ти, Господи і пам’ять їх з роду в рід <i>(Пс. 64,5).</i></p>
<p>__________
<p><i>Євангеліє: Лк. 81 зач.</i></p><p><b>Євангеліє від Луки 16, 10-15.</b></p><p><i>10</i>. Сказав Господь: Хто вірний у найменшому, той і в великому вірний; а хто нечесний у найменшому, той і в великому нечесний. <i>11</i>. Коли ви, отже, з нечесним багатством не були вірні, то хто довірить вам чесне? <i>12</i>. І коли ви в чужім добрі не були вірні, хто вам дасть ваше?</p><p><i>13</i>. Ніякий слуга не може двом панам служити, бо або одного зненавидить і другого полюбить, або буде триматися одного і другого занедбає. Не можете служити Богові й мамоні.</p><p><i>14</i>. Чули все це фарисеї, які любили гроші, і насміхалися з нього. <i>15</i>. Він же до них промовив:</p><p>– Ви видаєте себе за праведних перед людьми, але Бог знає серця ваші; бо що в людей високе – Богові осоружне.</p>
<p>__________
<p><i>Причасний:</i> Радуйтеся, праведні, у Господі, правим належить похвала <i>(Пс. 32,1).</i></p>
<p><i>Другий:</i> Блаженні, яких вибрав і прийняв Ти. Господи, і пам’ять їх з роду в рід <i>(Пс. 64,5).</i> Алилуя, <i>тричі.</i></p>
<p>&nbsp;<hr />
<p><b>Кл. 1, 2–6. «Ми почули про вашу віру в Христа Ісуса та про любов»</b>
<p>Дуже часто християни живуть подвійним життям: духовне життя, тобто взаємини з Богом, про які стараємось дбати, і реальне життя – стосунки з ближніми, справи, обов’язки, у яких нібито Бог не присутній. Але наші взаємини з Богом, наша віра в Нього не є чимось приватним, а виражається щодень у конкретній і дієвій любові до інших. 
<p>Наша щоденна дійсність, ставлення до людей, поведінка у скрутних ситуаціях – найбільше являють нашу віру в Христа. <b>Коли огортаймо всіх любов’ю, милосердям і прощенням – це знак того, що ми живемо з Господом! </b>
<p>&nbsp;
<p><b>Лк. 16, 10-15. «Бог знає серця ваші».</b>
<p>У щоденних життєвих проблемах ми не раз можемо нарікати, що хтось нас роздратував, довів до злості, недобре з нами повівся, і саме тому ми так відреагували, згрішили у своєму серці чи cупроти ближнього. Однак наша поведінка в критичних ситуаціях залежить від того, які ми всередині. Адже те, що носимо в серці, виявляється у вчинках.
<p>Як «добре дерево не може родити поганого плоду», так і ми не можемо добре реагувати, коли не маємо того «добра» всередині. Якщо ми носимо у своїх серцях любов, лагідність і мир, то і з ближніми живемо в любові, лагідності й мирі. Якщо носимо у своєму серці злобу, неприязнь, гнів, образи, то це й поширюємо навколо себе. Деколи сподіваємося, що втаїмо це в собі, – можливо, але до якогось певного моменту. <b>Коли настануть найважчі хвилі життя, тоді буде видно, ким я є і що я ношу у своєму серці. Отож, дбаймо про чистоту свого серця!</b> 
<p>&nbsp;<p><b>Владика Венедикт (Алексійчук)</b>