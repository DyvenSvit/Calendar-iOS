<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Небесних воїнств архистратиги,* молимо вас завжди ми, недостойні,* щоб ви вашими молитвами огородили нас* покровом крил духовної вашої слави,* охороняючи нас, що усильно припадаємо і кличемо:* Від бід ізбавте нас* як чиноначальники вишніх сил.</p>
<p>Слава: <i>Кондак, глас 2:</i> Архистратиги Божі, служителі божественної слави,* ангелів начальники і людей наставники,* корисного нам просіть і великої милости* як безплотних архистратиги.</p>
<p>І нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 4:</i> Ти твориш ангелами своїми духи і слугами своїми палаючий вогонь <i>(Пс. 103,4).</i></p>
<p><i>Стих:</i> Благослови, душе моя, Господа; Господи, Боже мій, Ти дуже величний <i>(Пс. 103,1).</i></p>
<p>__________</p>
<p><i>Апостол: Євр. 329 зач.</i></p><p><i>Послання Апостола Павла до Євреїв 11, 17-23; 27-31</i>
<p><i>17</i>. Браття, вірою Авраам, поставлений на пробу, приніс у жертву Ісаака, і то приніс у жертву єдинородного сина, він, що обітниці одержав, <i>18</i>.  до якого було сказано: від Ісаака тобі народиться потомство; <i>19</i>. бо він розумів, що Бог може і з мертвих воскресити; тому й одержав назад яко прообраз. <i>20</i>. Вірою Ісаак благословив Якова та Ісава на майбутнє. <i>21</i>.  Вірою Яків, перед смертю, благословив кожного з синів Йосифа і вклонився, спираючись на кінець палиці своєї. <i>22</i>. Вірою Йосиф, вмираючи, згадав про вихід синів Ізраїля і розпорядився про свої кості.
<p><i>23</i>. Вірою батьки Мойсея, як він народився, три місяці його ховали, бо бачили вроду дитятка, і не злякалися перського наказу. <i>27</i>. Вірою він покинув Єгипет, не боячись царського гніву, бо стояв непохитно як той, що Невидимого бачить. <i>28</i>. Вірою відсвяткував Пасху й окроплення кров'ю, щоб губитель не торкнувся їхніх первородних. <i>29</i>. Вірою перейшли Червоне море, як по суходолі; те саме спробували єгиптяни і втопились. <i>30</i>. Вірою єрихонські мури по семиденнім обході впали. <i>31</i>. Вірою Рахав, блудниця, прийнявши мирно вивідувачів, не загинула з невірними.
<p>__________
<p><i>Алилуя, глас 5:</i> Хваліте Господа, всі ангели його, хваліте його, всі сили його <i>(Пс. 148,2).</i></p>
<p><i>Стих:</i> Бо він сказав і сталося, він повелів і створилося <i>(Пс. 148,5).</i></p>
<p>__________
<p><i>Євангеліє: Мр. 42 зач.</i></p><p><b>Євангеліє від Марка 9, 42 – 10, 1.</b></p><p><i>42</i>. Сказав Господь: Хто спокусить одне з оцих малих, що вірують, краще було б такому, щоб йому повішено на шию жорновий камінь та вкинено в море.</p><p><i>43</i>. І коли твоя рука спокушає тебе, відітни її: краще тобі ввійти в життя калікою, ніж з двома руками піти у пекло, у вогонь незагасний, <i>44</i>. де червяк їхній не вмирає й вогонь не вгасає.</p><p><i>45</i>. І коли нога твоя спокушає тебе, відітни її: краще тобі ввійти в життя кривим, ніж з двома ногами бути кинутим у пекло, <i>46</i>. де червяк їхній не вмирає й вогонь не вгасає.</p><p><i>47</i>. І коли око твоє спокушає тебе, вирви його: краще тобі ввійти у царство Боже однооким, ніж з двома очима бути кинутим у пекло, <i>48</i>. де червяк їхній не вмирає і вогонь не вгасає.</p><p><i>49</i>. Бо кожен вогнем посолиться, і кожна жертва сіллю посолиться. <i>50</i>. Сіль – річ добра; та коли сіль стане несолоною, чим її приправите? Майте у собі сіль і живіть у мирі між собою!</p><p><i>1</i>. Вийшовши звідти, Ісус приходить у Юдею та по той бік Йордану. І знову сходяться до нього люди, і він, своїм звичаєм, знову навчає їх. </p>
<p>__________
<p><i>Причасний:</i> Ти твориш ангелами своїми духи і слугами своїми палаючий вогонь <i>(Пс. 103,4).</i> Алилуя, <i>тричі.</i></p>
<p>&nbsp;<hr />
<p><b>Євр. 11, 17–23; 27–31. «Вірою Авраам, поставлений на пробу, приніс у жертву Ісаака»</b>
<p>У цьому апостольському читанні багато разів подано приклади того, як через віру біблійних осіб Бог діє в історії. Як Бог діяв через віру серед вибраного народу у Старому Завіті, так само проявляв себе і в часі Нового Завіту, так діє і тепер.
<p>Загалом у житті кожного з нас є цей вибір: або ми живемо вірою, покладаючись на Бога, і тоді живемо чесно, справедливо, свято, або ми не живемо вірою, і тоді живемо грішно, неправедно, без Бога. 
<p>Віра – це не є щось стале, яке ми раз і назавжди в собі сформували, розвинули і маємо впродовж усього життя. Віра – щось завжди динамічне, вона або зростає, або занепадає в конкретних обставинах нашого життя. <b>Тому наша віра – це показник якості наших стосунків із Богом. </b>
<p>&nbsp;
<p><b>Мр. 9, 42 – 10, 1. «І коли твоя рука спокушає тебе, відітни її».</b>
<p>Нас може дивувати такий ригоризм, така категоричність Ісуса Христа: відтяти руку, ногу, вирвати око… Чому так? Саме такими словами Христос підкреслює преважливу річ, про яку ми дуже часто забуваємо. Святі отці про це дуже добре кажуть: «Диявол криється в малих речах». Великі погані речі ми боїмося робити, бо усвідомлюємо, що це гріх. Віруюча особа не може собі навіть уявити, що вона зможе вкрасти, зрадити чоловіка чи дружину, зробити комусь очевидну шкоду, тим паче вбити іншу людину. Але диявол і не планує спокушати християнина відразу до таких гріхів.
<p>Образно кажучи: п’ятдесят малих гріхів – один великий. Часто диявол підсуває нам якісь маленькі речі, які ми робимо спокійно, бо «так роблять інші», бо «я не маю іншого виходу». І ці маленькі речі становлять тоді наше велике грішне життя. Тому Господь і вказує нам на цю категоричність і радикальність: якщо ми в малих речах вірні Богові, то й у великих будемо вірні. Якщо ми в малих речах будемо беззастережно вибирати Божий напрямок і йти за Господом, то ми до Нього прийдемо. А якщо в малих речах будемо звертати з Божого шляху, то прийдемо туди, де Його нема. <b>Тому будьмо радикальні, будьмо вірні Богові в малому. Тоді Господь дасть сили бути вірними у великому й бути з Ним у Царстві Небесному.</b>
<p>&nbsp;<p><b>Владика Венедикт (Алексійчук)</b>