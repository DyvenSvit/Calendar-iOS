<p><b>Святого пророка Софонії</b></p>
<p><i>Тропар, глас 2:</i> Пророка Твого Софонії пам’ять, Господи, празнуємо.* Тому молимо Тебе: Спаси душі наші.
<p><i>Кондак, глас 4:</i> Явився єси світлосяйний Божественним Духом, пророче Софоніє, Боже явління провістив: радуйся вельми, дочко Сіонова Єрусалимська, проповідуй: ось Цар Твій гряде, який спасає.
<p>Святий пророк Софонія, жив і пророкував за правління царя Йосії, за 600 літ До Ісуса Христа. Родом був він з гори Саравата, батько його називався Куша, з покоління Симеона. Пророцтво святого Софонії складається з трьох глав. Він провіщає страшні Божі кари, які впадуть на Єрусалим, місто нечисте і осквернене, яке не слухає слів, не зважає на упімнення, не уповає на Господа, не наближається до Бога. Князі цього міста – то леви ревучі, судді його – вовки вечірні, які навіть кісточки не залишать, пророки його – люди легкодушні і віроломні, священики його оскверняють святиню, нищать закон.</p>
<p>Але після кар прийде прощення, і тоді Господь дасть народам чисті уста, щоб усі призивали Ім’я Господнє і служили Йому єдинодушно. Закінчується пророцтво заповітом приходу Христа Спасителя. </p>
<p>Святий пророк Софонія помер природною смертю.</p>
<p>__________</p>
<p><em>У той самий день</em></p>
<p><b>Святого преподобного Теодула, єпарха Царгорода</b></p>
<p>Преподобний Теодул (“служитель Бога”) народився близько 340 р. За імператора Теодосія Великого (379-395) був він начальником міста Царгорода. Але серце його палало великою спрагою посвятити себе лиш служінню Господу Богу. Коли померла його дружина Прокла, він роздав усе своє майно вбогим і пішов в околиці Едеси, де в молитві і постах двадцять років простояв на стовпі. Постив преподобний Теодул дуже строго, їв лиш один раз на тиждень, у неділю, після святого Причастя. Помер близько 450 р. Поховали його, за великого здвигу народу, монахів, священиків та єпископів, там-таки, біля стовпа, на якому він спасався. А Бог прославив його мощі силою творити чуда.</p>
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 