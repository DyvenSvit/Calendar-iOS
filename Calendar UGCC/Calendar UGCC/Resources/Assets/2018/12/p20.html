<p>Тебе, Бога, прославляєм, Вічна Тобі честь і слава!<br>
Тебе, Отче, величає Безмір Неба, земля жвава.<br>
Тобі всі ангельські хори, І небес безкрайніх сили –<br>
Херувими й Серафими Шлють невпинно честі співи.

<p>Найсвятіший над святими Саваоф – Бог, Цар ласкавий,<br>
Повниться земля і небо Величчю Твоєї слави.<br>
Апостолів псалмоспіви, Хор пророків величавий,<br>
Мученики – вої смілі – Піднести спішать гімн слави.

<p>Тебе по землі навколо Із сердець, де любов сяє,<br>
В один ритм та в один голос Свята Церква прославляє.<br>
Предвічного Отця слави Сина – Слово споконвічне.<br>
З Духом лине спів об’яви, Що Ти Цар хвали, о Христе!

<p>Ти є Син Отця Предвічний, Щоб спасти світ своїм сконом,<br>
Прийняв єство чоловіче, Не погордив Діви лоном.<br>
Смерть здолав на хресті в муках, Вирвав її люте жало,<br>
Рай відкрили Твої руки, Щоб життя нове настало.

<p>Ти сидиш праворуч Бога, Творця світу, Син пресвітлий.<br>
Як озветься сурма строга, Ти прийдеш судити світ цей.<br>
Просимо – негідні слуги, Заплямовані гріхами:<br>
Поможи своєю кров’ю Змити з нас гріховні плями.

<p>Всіх візьми в одну родину В сяйво слави і спасіння,<br>
Вирятуй люд, Божий Сину, Дай свої благословення.<br>
І піклуйся ним довіку, Всіх веди в небесні брами.<br>
Хай славиться, душ Владико, Ім’я Твоє всіх устами!

<p>Лине пісня величальна, Прославляє Божі справи.<br>
Коли прийде мить остання, Для нас, грішних, будь ласкавий.<br>
Милосердний будь для люду, Захистом, крилом опіки.<br>
Тобі уповати буду, Не посоромлюсь повіки!

<p><i>(Пісня св.Амвросія)</i>