<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 2:</i> Пам’ять праведного з похвалами* і Тобі вистачає свідчення Господнє, предтече,* бо Ти показався воістину і від пророків чесніший,* бо у струях сподобився хрестити Проповіданого.* Тому за істину пострадав Ти, радуючися,* благовістив Ти і тим, що в аді, Бога, явленого в тілі,* що взяв гріх світу і подає нам велику милість.</p>
<p>Слава: <i>Кондак, глас 3:</i> Перше неплідна днесь Христового предтечу родить* і він є сповненням усякого пророцтва,* бо кого пророки проповідували,* на того він у Йордані руку поклав.* Явився Божого Слова пророк, проповідник, разом і предтеча.</p>
<p>І нині: <i>Богородичний, глас 3:</i> Діва днесь предстоїть у церкві* і з ликами святих невидимо за нас молиться Богу.* Ангели з архиєреями поклоняються,* апостоли з пророками ликують,* бо ради нас молить Богородиця предвічного Бога.</p>
<p><i>Прокімен, глас 7:</i> Возвеселиться праведник у Господі і уповає на нього <i>(Пс. 63,11).</i></p>
<p><i>Стих:</i> Вислухай, Боже, голос мій, коли молитимусь до Тебе <i>(Пс. 63,2).</i></p>
<p>__________
<p><i>Апостол: Євр. 310 зач.</i></p><p><b>Послання Апостола Павла до Євреїв 4, 1-13.</b></p><p><i>1</i>. Браття, боїмося, щоб, поки ще залишається обітниця Божа ввійти в його відпочинок, щоб часом не здавалося комусь, що він спізнився. <i>2</i>. Бо й ми так само, як вони, одержали добру новину, але слово, яке вони чули, не було їм корисне, бо вони не пристали до віри тих, що слухають. <i>3</i>. Ми ж, які увірували, увійдемо в його відпочинок, згідно з тим, що каже:</p><p>Я поклявсь у моїм гніві:<br>вони не ввійдуть у мій відпочинок,</p><p><i>4</i>. хоча діла його були закінчені від сотворения світу. На одному бо місці він так сказав про сьомий день: Бог відпочив сьомого дня від усіх діл своїх; <i>5</i>. і знову на тому місці: Вони не ввійдуть у мій відпочинок. <i>6</i>. Коли ж воно так, що деякі у нього ввійдуть, а ті, кому перше благовіствовано, не ввійшли у нього через непослух, <i>7</i>. то він знову призначає якийсь день: «сьогодні», кажучи через Давида після такого довгого часу, як було сказано раніше:</p><p>Коли почуєте сьогодні його голос,<br>не ставайте жорстокосердними.</p><p><i>8</i>. Бо як би Ісус Навин був увів їх у відпочинок, не говорив би після нього про інший день. <i>9</i>. Отже, для Божого народу збережено відпочинок, <i>10</i>. бо той, хто ввійде в його відпочинок, відпочине також від своїх діл, як Бог від своїх. <i>11</i>. Стараймося, отже, увійти у той відпочинок, щоб ніхто не впав, даючи той самий приклад невірства.</p><p><i>12</i>. Бо слово живе й діяльне, і гостріше від усякого двосічного меча: воно проходить аж до розділу душі й духа, суглобів та шпіку, і розрізняє чуття та думки серця. <i>13</i>. Нема сотворіння, скритого від нього; все голе й відкрите перед очима того, кому ми маємо дати звіт.</p>
<p>__________
<p><i>Алилуя, глас 4:</i> Праведник, як фінік, розцвіте і, як кедр на Ливані, виросте <i>(Пс. 91.13).</i></p>
<p><i>Стих:</i> Насаджені в домі Господнім, у дворах Бога нашого процвітуть <i>(Пс. 91.14).</i></p>
<p>__________
<p><i>Євангеліє: Лк. 106 зач.</i></p><p><b>Євангеліє від Луки 21, 12-19.</b></p><p><i>12</i>. Сказав Господь своїм учням: </p><p>Стережіться людей, що на вас накладуть руки й переслідувати будуть, і волочитимуть по синагогах та по тюрмах, водитимуть перед царів і правителів з-за імени мого. <i>13</i>. І це дасть вам нагоду свідчити про мене. <i>14</i>. Візьміть собі до серця, що вам не треба готуватися наперед, що маєте відповідати, <i>15</i>. я бо дам вам слово й мудрість, якій ніхто з ваших противників не зможе протиставитись і перечити.</p><p><i>16</i>. Вас видадуть батьки, брати, рідні й друзі, і декому з вас смерть заподіють. <i>17</i>. Вас будуть ненавидіти всі за моє ім'я. <i>18</i>. Але й волос з голови у вас не пропаде. <i>19</i>. Вашою терпеливістю спасете душі ваші.</p>
<p>__________
<p><i>Причасний:</i> В пам’ять вічну буде праведник, злих слухів не убоїться <i>(Пс. 111,6-7).</i> Алилуя, <i>тричі.</i></p>
<p>&nbsp;<hr />
<p><b>Євр. 4, 1–13. «Намагаймося, отже, увійти до того відпочинку»</b>
<p>У цьому Посланні до євреїв, ми декілька разів чуємо слово відпочинок. Чим для нас, людей, є слово «відпочинок»? Це вечірній відпочинок від щоденної праці, вихідні після робочого тижня, щорічна відпустка. Але Господь вказує на інший відпочинок. 
<p>Пригадаймо притчу про Марту і Марію. Доки Марта клопоталась, Марія сиділа в ногах у Христа, споглядала, перебувала з Богом, тоді вона немов би «відпочивала», а Марта клопоталась?. Оце і є відпочинок – бути у присутні Господа, перебувати з Ним. 
<p>Навколо нас завжди щось діється, ми щось робимо, щось роблять інші. І ввійти у відпочинок Господа – це не означає нічого не робити, але: щоб ми не робили, бути з Господом. Споглядати Його, мати мир і спокій у серці, не залежати від обставин, поведінки інших. <b>Тож увійдімо у відпочинок Господній, будьмо повсякчас з Богом!</b>
<p>&nbsp;
<p><b>Лк. 21, 12-19. «І це дасть вам нагоду свідчити».</b>
<p>У цьому уривку Господь вказує на переслідування, несправедливості, випробування, які можуть супроводжувати Його учнів. Але водночас наголошує, що в усіх цих ситуаціях кожен Його учень, тобто християнин, має унікальну нагоду свідчити про Господа і своїм життям вказувати на Нього.
<p>Якщо ми вважаємо себе християнами, то подивімося на своє життя як на ті ситуації, в яких маємо нагоду свідчити про Бога. Для того щоб свідчити, насправді немає кращих чи гірших ситуацій. Усі обставини однаково добрі. Інколи навіть тоді, коли нам найважче, Господь найбільше очікує нашого свідчення. Якщо нам здається, що в цій ситуації найскладніше свідчити – то якраз там найлегше духовно зростати й стати святим. До того ж можливість давати свідчення і своїм словом, і своїм життям про нашого Спасителя є не лише нашим обов’язком, а привілеєм, який нам дав Ісус як своїм учням, щоб ми «робили учнями всі народи». Бо так ми стаємо схожими на свого Вчителя!
<p><b>Господь очікує нашого свідчення про Нього завжди й повсякчас!</b>
<p>&nbsp;<p><b>Владика Венедикт (Алексійчук)</b>