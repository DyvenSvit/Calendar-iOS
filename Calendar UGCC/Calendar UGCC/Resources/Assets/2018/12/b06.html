<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Днесь благовоління Божого предзображення* і спасення людей проповідання,* у Божому храмі Діва ясно з’являється* і Христа всім предзвіщає.* Їй і ми голосно закличмо:* Радуйся, промислу Сотворителя сповнення.</p>
<p>Слава, і нині: </p>
<p><i>Кондак, глас 4:</i> Пречистий храм Спасів,* дорогоцінна світлиця і Діва,* священна скарбниця Божої слави* днесь уводиться в дім Господній,* благодать з собою вводячи,* що в Дусі божественнім,* яку оспівують ангели Божі:* Вона є оселя небесна.</p>
<p><i>Прокімен, глас 3, пісня Богородиці:</i> Величає душа моя Господа і возрадувався дух мій у Бозі, Спасі моїм <i>(Лк. 1,46-47).</i></p>
<p><i>Стих:</i> Бо зглянувся на смирення раби Своєї, ось бо віднині ублажать Мене всі роди <i>(Лк. 1,48).</i></p>
<p>__________
<p><i>Апостол: Тит 300 зач.</i></p><p><b>Послання Апостола Павла до Тита 1, 5 - 2, 1.</b></p><p><i>5</i>. Сину Тите, я залишив тебе на Криті, щоб ти впорядкував до кінця те, що лишилось, і настановив по містах пресвітерів, як я був тобі заповідав: <i>6</i>. тобто щоб кожен з них був бездоганний, чоловік однієї жінки, мав вірних дітей, що не були обвинувачені в розпусті чи були неслухняні. <i>7</i>. Єпископ бо як Божий домоуправитель мусить бути бездоганний: незухвалий, негнівливий, не п'яниця, несварливий, нежадний до нечесної наживи, <i>8</i>. але гостинний, добролюбивий, мудрий, справедливий, благочестивий, стриманий, <i>9</i>. який дотримується правдивої науки згідно з навчанням, щоб був здібний і наставляти в здоровій науці, і противників переконувати.</p><p><i>10</i>. Є бо їх чимало, отих непокірних, пустомовних та обманців, особливо з-між обрізаних. <i>11</i>. Їм треба затулити рота; вони баламутять цілі сім'ї, навчаючи ради нечесної наживи, чого не треба. <i>12</i>. Сказав один з них, власний пророк їхній: «критяни завжди брехливі, звірі погані, черева ледачі». <i>13</i>. Свідоцтво це правдиве. Ось чому ти їх суворо картай, щоб були здорові у вірі, <i>14</i>. щоб не вважали на байки юдейські, ні на приписи людей, які відвертаються від правди. <i>15</i>. Для чистих усе чисте, а для зіпсованих та невірних, немає чистого нічого; у них зіпсовані і розум, і совість.</p><p><i>16</i>. Твердять, що знають Бога, а ділами своїми відрікаються його, мерзенні й непокірні та до всякого доброго діла негодящі.</p><p><i>1</i>. Ти ж говори, що личить здоровій науці.</p>
<p>__________
<p><i>Алилуя, глас 8:</i> Слухай, дочко, і споглянь, і прихили вухо Твоє <i>(Пс. 44,11).</i></p>
<p><i>Стих:</i> Лицю Твоєму помоляться багаті народи <i>(Пс. 44,13 ).</i></p>
<p>__________
<p><i>Євангеліє: Лк. 100 зач.</i></p><p><b>Євангеліє від Луки 20, 9-18.</b></p><p><i>9</i>. Сказав Господь притчу оцю:</p><p>Один чоловік насадив був виноградник, найняв його виноградарям і відійшов на довший час. <i>10</i>. Та своєчасно послав він до виноградарів слугу, щоб ті дали йому частку з плодів виноградних; а виноградарі, побивши його, відіслали ні з чим. <i>11</i>. Знову послав він другого слугу, та вони й того, побивши й обезчестивши, відпустили з порожніми руками. <i>12</i>. Послав ще й третього, та вони й цього, тажко ранивши, прогнали. <i>13</i>. Сказав тоді власник виноградника:</p><p>– Що мені робити ? Хіба послати мого улюбленого сина? Може, його пошанують.</p><p><i>14</i>. Виноградарі ж, побачивши його, так почали міркувати між собою: це спадкоємець, убиймо його, і так спадщина буде наша. <i>15</i>. І вивели його за виноградник і вбили.</p><p><i>16</i>. Що, отже, зробить їм власник виноградника ? Прийде і вигубить тих виноградарів, і виноградник дасть іншим.</p><p>Почувши це, вони сказали:</p><p>– Нехай так не буде!</p><p><i>17</i>. Ісус же глянув на них пильно й мовив:</p><p>– Що, отже, значить це писання:</p><p>Камінь, який відкинули будівничі,</p><p>став наріжним каменем?</p><p><i>18</i>. Кожний, хто впаде на той камінь, розіб'ється; на кого ж він впаде, роздавить його.</p>
<p>__________
<p><i>Замість </i>Достойно, <i>приспів:</i> Ангели, бачачи вхід Пречистої, здивувалися, як Діва ввійшла у святая святих.</p>
<p><i>І ірмос, глас 4:</i> Як одушевленного Божого кивоту нехай ніяк не дотикається рука оскверненних. А уста вірних, голос ангела виспівуючи, Богородиці, невмовкаючи, з радістю нехай кличуть: Справді вище всіх Ти єси, Діво чиста.</p>
<p><i>Причасний:</i> Чашу спасення прийму і ім’я Господнє призову <i>(Пс. 115,4).</i> Алилуя, <i>тричі</i>.</p>
<p>&nbsp;<hr />
<p><b>Тит. 1, 5 – 2, 1. «Для чистих усе чисте, а для забруднених та невірних немає чистого нічого»</b>
<p>Коли людина одягає темні окуляри, вона бачить світ у темних кольорах. Коли людина одягає окуляри зі збільшеними скельцями, вона починає бачити краще ті чи ті дрібниці, які її оточують. І так само наш світогляд формується за подібними правилами. У народі кажуть, що кут бачення залежить від місця сидіння. Ми бачимо світ не такий, як він є насправді, а через призму нашого сприйняття. Посадіть декілька художників намалювати той самий храм, будинок і кожен зобразить його по-своєму, по-різному. 
<p>Тому Господь каже, що для чистих все чисте. Що ближчими ми стаємо до Господа, очищуємось, то більше в добрих, світлих кольорах ми починаємо бачити світ, з більшою любов’ю і милосердям починаємо ставитись до інших. Коли ж ми самі у пристрастях, гріхах, то більше бачимо через призму цього всіх інших. Як забруднене скло не пропускає світла, так ми через свою забрудненість не бачимо об’єктивно ні себе, ні світу й ні людей. 
<p><b>Дбаймо про свою духовну чистоту, перебуваймо в Бозі, щоб відбивати всі наступи темряви, а також, щоб являти іншим те світло і ту чистоту, до яких всі ми покликані!</b>
<p>&nbsp;
<p><b>Лк. 20, 9-18. «Один чоловік насадив був виноградник, винайняв його виноградарям і відійшов на довший час».</b>
<p>Виноградник – це як наше життя. Як господар у притчі насадив виноградник, так і Бог дав нам життя. Ми нічим не спричинилися до своєї появи. Бог настільки полюбив нас, що дав нам життя. Це – Божий дар! І, звичайно, як добрий виноградник має рясно родити виноградні грона, так і наше життя – має щедро приносити Богові плоди.
<p>Але плодоносити зможемо лише тоді, коли всім розумом і серцем зрозуміємо, наскільки великим і незаслуженим даром від Бога є наше життя. <b>І що саме таке життя, яке маємо, з усіма його обставинами – найкраще для того, щоб ми приносили плоди.</b> Бог, як добрий Виноградар, знає, що кожен із нас у цьому житті, у наших конкретних обставинах, може приносити плоди. І Він не вимагає нічого більшого, аніж щоб ми були добрими виноградинами, прищепленими до Виноградини!
<p>&nbsp;<p><b>Владика Венедикт (Алексійчук)</b>