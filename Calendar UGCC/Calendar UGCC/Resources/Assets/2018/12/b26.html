<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 4:</i> Мученики Твої, Господи,* у стражданнях своїх прийняли вінці нетлінні від Тебе, Бога нашого.* Мавши бо кріпость Твою, вони мучителів подолали,* сокрушили і демонів зухвальства безсильні.* Їх молитвами спаси душі наші.</p>
<p>Слава: <i>Кондак, глас 2:</i> Як світильник явився Ти світліший у темряві невідання сидячим, страстотерпче,* вірою бо, як копієм, захистившись, роз’ярення ворогів Ти не побоявся, Євстратію,* бувши з риторів найкрасномовніший.</p>
<p>I нині: <i>Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив Той,* Хто вселився в утробу приснодівственну.</p>
<p><i>Прокімен, глас 4:</i> Святим, що на землі Його, проявив Господь усі бажання Свої в них <i>(Пс. 15,3).</i></p>
<p><i>Стих:</i> Я бачив Господа повсякчас передо мною, бо Він праворуч мене, щоб я не похитнувся <i>(Пс. 15,8).</i></p>
<p>__________
<p><i>Ряд.: Апостол: Як. 50 зач.</i></p><p><b>Послання Апостола Якова 1, 1-18.</b></p><p><i>1</i>. Яків, слуга Бога й Господа Ісуса Христа, дванадцятьом поколінням, що у розсіянні: привіт.</p><p><i>2</i>. Уважайте за найвищу радість, мої брати, коли підлягаєте різноманітним спокусам. <i>3</i>. Ви знаєте, що проба вашої віри виробляє витривалість, <i>4</i>. за витривалістю ж нехай слідом іде чин досконалий, щоб ви були досконалі та бездоганні і щоб нічого вам не бракувало.</p><p><i>5</i>. Коли ж кому з вас мудрости бракує, нехай просить у Бога, який дає всім щедро й за це не докоряє; і вона йому дасться. <i>6</i>. Тільки ж хай просить із вірою, без жадного вагання; бо хто вагається, той подібний до морської хвилі, яку піднімає і колихає на всі боки вітер. <i>7</i>. Така людина нехай собі не уявляє, що прийме що від Господа, <i>8</i>. людина з подвійною душею, непостійна у всіх своїх поведінках.</p><p><i>9</i>. Хай брат низького стану хвалиться своїм вивищенням, <i>10</i>. а багатий – пониженням своїм, бо й він мине, неначе цвіт трави. <i>11</i>. Зійшло бо пекуче сонце й висушило траву, і цвіт її впав, і краса виду її зникла. Так і багатий у своїх заходах зів'яне.</p><p><i>12</i>. Блаженний чоловік, що перетриває пробу, бо він, як буде випробуваний, дістане вінець життя, що Господь обіцяв тим, що його люблять. <i>13</i>. Ніхто, будучи в спокусі, нехай не каже: Бог мене спокушає; бо Бог не може бути спокушуваний до зла і сам він не спокушає нікого; <i>14</i>. кожний спокушається своєю власною похіттю, яка його принаджує і зводить. <i>15</i>. Потім похіть, завагітнівши, родить гріх; гріх же, здійснений, родить смерть. <i>16</i>. Мої любі брати, не уводьте самих себе в обман.</p><p><i>17</i>. Всяке добре даяння і всякий досконалий дар сходить з висоти від Отця, світа, в якого нема ні зміни, ні тіні переміни. <i>18</i>. Він захотів і родив нас словом правди, щоб ми були немов якими первістками його сотворінь.</p>
<p><i>Мчч.: Апостол: Еф. 233 зач.</i></p><p><b>Послання Апостола Павла до Ефесян 6, 10-17.</b></p><p><i>10</i>. Браття, кріпіться в Господі та в могутності його сили. <i>11</i>. Одягніться в повну зброю Божу, щоб могли дати відсіч хитрощам диявола. <i>12</i>. Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в небесних просторах. <i>13</i>. Тому візьміть зброю Божу, щоб за лихої години ви могли протистати і, перемігши все, міцно стояти. <i>14</i>.  Стійте, отже, підперезавши правдою бедра ваші, вдягнувшись у броню справедливости <i>15</i>.  і взувши ноги в готовість, щоб проповідувати євангеліє миру. <i>16</i>. Над усе візьміть щит віри, яким зможете згасити всі вогненні стріли лукавого. <i>17</i>.  Візьміть також шолом спасіння і меч духовний, тобто слово Боже.</p>
<p>__________
<p><i>Алилуя, глас 4:</i> Візвали праведні, і Господь вислухав їх, і від усіх скорбот їх ізбавив їх <i>(Пс. 33,18).</i></p>
<p><i>Стих:</i> Блажен муж, що боїться Господа, заповіді Його дуже любі йому <i>(Пс. 111,1).</i></p>
<p>__________
<p><i>Ряд.: Євангеліє: Мр. 44 зач.</i></p><p><b>Євангеліє від Марка 10, 11-16.</b></p><p><i>11</i>. Сказав Господь: </p><p>– Хто відпускає свою жінку й бере іншу, чужоложить з нею. <i>12</i>. І коли жінка покине свого чоловіка й вийде за іншого, чужоложить.</p><p><i>13</i>. І приносили до нього дітей, щоб додоторкнувся їх, але учні забороняли їм. <i>14</i>. Бачачи те, Ісус розгнівався і сказав їм:</p><p>– Пустіть дітей приходити до мене, не бороніть їм:таких бо царство Боже. <i>15</i>. Істинно кажу вам: хто царства Божого не прийме, як дитина, не ввійде до нього.</p><p><i>16</i>. І, обнявши їх, поклав на них руки і благословив їх.</p>
<p><i>Мчч.: Євангеліє: Лк. 106 зач.</i></p><p><b>Євангеліє від Луки 21, 12-19.</b></p><p><i>12</i>. Сказав Господь своїм учням: </p><p>Стережіться людей, що на вас накладуть руки й переслідувати будуть, і волочитимуть по синагогах та по тюрмах, водитимуть перед царів і правителів з-за імени мого. <i>13</i>. І це дасть вам нагоду свідчити про мене. <i>14</i>. Візьміть собі до серця, що вам не треба готуватися наперед, що маєте відповідати, <i>15</i>. я бо дам вам слово й мудрість, якій ніхто з ваших противників не зможе протиставитись і перечити.</p><p><i>16</i>. Вас видадуть батьки, брати, рідні й друзі, і декому з вас смерть заподіють. <i>17</i>. Вас будуть ненавидіти всі за моє ім'я. <i>18</i>. Але й волос з голови у вас не пропаде. <i>19</i>. Вашою терпеливістю спасете душі ваші.</p>
<p>__________
<p><i>Причасний:</i> Радуйтеся, праведні, у Господі, правим належить похвали <i>(Пс. 32,1).</i> Алилуя, <i>тричі</i>.</p>
<p>&nbsp;<hr />
<p><b>Як. 1, 1–18. «Уважайте за найвищу радість, мої брати, коли підлягаєте різноманітним спокусам»</b>
<p>Ці слова суперечать нашій людській логіці й розумінню. Яку радість може мати людина, коли має спокуси? Адже усі ми уникаємо різних бід, клопотів, випробувань, у християнському розумінні різних спокус. Натомість апостол вказує на це, як на найвищу радість, і така дійсно є правда. 
<p>Саме у випробуваннях, спокусах, дізнаємося хто насправді ми є. Так як ми йдемо до лікаря, щоб допоміг нам дізнатись про нашу хворобу, та дякуємо йому, коли він поставить правильний діагноз. Так і ті трудні ситуації вказують наші духовні хвороби, наші проблеми. Саме тому за них маємо бути вдячними Богові. 
<p><b>Саме тому маємо розуміти, чому Бог дає нам різні випробування і спокуси. Вони показують нам, ким ми насправді є, щоб відповідно до цього знали, які маємо слабкості і як їх лікувати.</b>
<p>&nbsp;
<p><b>Мр. 10, 11-16. «Пустіть дітей приходити до мене, не бороніть їм: таких бо Царство Боже».</b>
<p>Нас може дивувати, чому Господь каже, що Царство Боже належить дітям. Діти ж не знають добре Катехизму, не читали Біблії, не можуть розказати тих чи інших правд віри. Але всі знаємо, в чому полягає принцип поведінки дітей: вони мають величезну довіру! Найперше – довіру до батьків, як також і до інших людей, та середовища, в якому живуть. І ця їхня довіра дає їм радість життя. Погляньмо на очі дітей – вони, як правило, завжди радісні.
<p>Досконалий християнин живе так, як дитина, яка безмежно довіряє своєму Отцеві. Чому він має бути подібний на дитину? Бо має жити цією довірою. Річ не в тім, що ми знаємо багато чи мало про Бога, або більше чи менше вчилися, чи які маємо інтелектуальні здібності. Питання в тому, чи ми довіряємо Богові, чи покладаємося на Нього. Бо ж своє життя, як правило, ми найчастіше укладаємо згідно з своїми можливостями, планами, здібностями, досвідом. І так виявляється, що ми не вміємо довіряти. Подивімося на дитину: вона вміє довірятися своїм батькам і покладатися на них. <b>Чи вміємо ми так само цілковито довірятися нашому Богові й покладатися на Нього? </b>
<p>&nbsp;<p><b>Владика Венедикт (Алексійчук)</b>