<p><b><i>Перший антифон повсякденний</i></b></p>
<p>Благо є сповідуватися Господеві і співати імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p>Сповіщати зарання милість твою і істину твою на всяку ніч.</p>
<p><i>Приспів:</i> Молитвами Богородиці, Спасе, спаси нас.</p>
<p>Бо правий Господь Бог наш і немає неправди в нім.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон повсякденний</i></b></p>
<p>Господь воцарився, в красу зодягнувся, зодягнувся Господь у силу і перепоясався.</p>
<p><i>Приспів:</i> Молитвами святих твоїх, Спасе, спаси нас.</p>
<p>Він бо утвердив вселенну, вона не порушиться.</p>
<p><i>Приспів:</i> Молитвами святих твоїх, Спасе, спаси нас.</p>
<p>Свідоцтва твої вельми вірні; домові Твоєму. Господи, належить святість на довгі дні.</p>
<p><i>Приспів:</i> Молитвами святих твоїх, Спасе, спаси нас.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон повсякденний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, у святих дивний Ти, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, у святих дивний Ти, співаємо Тобі: Алилуя.</p>
<p><i>Тропар, глас 1:</i> Спаси, Господи, людей твоїх* і благослови насліддя Твоє,* перемоги благовірному народові на супротивників даруй* і хрестом твоїм* охорони люд твій.</p>
<p>Слава, і нині: </p>
<p><i>Кондак, глас 4:</i> Вознісся Ти на хрест волею своєю.* Новому людові Твоєму, що Твоє ім’я носить,* даруй щедроти твої, Христе Боже.* Возвесели силою Твоєю, благовірний народ,* перемоги на супротивників дай йому,* що за посібник має Твоє оружжя миру, непоборну перемогу.</p>
<p><i>Прокімен, глас 3, пісня Богородиці: </i>Величає душа моя Господа і возрадувався дух мій у Бозі, Спасі моїм. <i>(Лк. 1,46-47).</i></p>
<p><i>Стих:</i> Бо зглянувся на смирення раби своєї, ось бо віднині ублажать мене всі роди. <i>(Лк. 1,48).</i></p>
<p>__________
<p><i>Апостол: Євр. 312 зач.</i></p><p><b>Послання Апостола Павла до Євреїв 5, 11 – 6, 8.</b></p><p><i>11</i>. Браття, про Христа, архиєрея по чину Мелхиседека, мали б багато сказати, та висловити його трудно, бо ви тугі на вухо. <i>12</i>. Тоді як ви повинні б давно вже бути вчителями, ви знову потребуєте, щоб вас хтось учив перших початків Божого слова, і дійшли ви до того, що потребуєте ще молока, а не твердої страви. <i>13</i>. Хто ще молоко вживає, той не досвідчений у слові справедливости, бо він немовлятко. <i>14</i>. Для дорослих же тверда страва, у яких через звичку змисли вправлені розрізняти добро від зла.</p><p><i>1</i>. Тому, лишивши початкове вчення про Христа, звернімся до досконалішого і не кладімо знову підвалин: тобто покаяння з діл мертвих та віру в Бога, <i>2</i>. навчання хрищення та рукоположения, воскресіння мертвих та суд вічний. <i>3</i>. Ми зробимо й це, якщо Бог дозволить.</p><p><i>4</i>. А тих, які раз були просвітились, які скуштували небесного дару і стали учасниками Святого Духа, <i>5</i>. які скуштували доброго Божого слова і сил майбутнього віку, <i>6</i>. та й відпали, тих неможливо знов оновлювати до покаяння, тих, які знову у собі розпинають Сина Божого і прилюдно зневажають. <i>7</i>. Земля бо, що п'є дощ, який падає на неї часто, та родить зело добре для тих, що її обробляють, приймає від Бога благословення; <i>8</i>. а та, що приносить терня й будяки, непотрібна, близька до прокляття; вона кінчиться тим, що її спалять.</p>
<p>__________
<p><i>Алилуя, глас 8:</i> Слухай, дочко, і споглянь, і прихили вухо Твоє. <i>(Пс. 44,11) </i></p>
<p><i>Стих:</i> Лицю Твоєму помоляться багаті народи. <i>(Пс. 44,13)</i></p>
<p>__________
<p><i>Євангеліє: Лк. 104 зач.</i></p><p><b>Євангеліє від Луки 21, 5-7; 10-11; 20-24.</b></p><p><i>5</i>. В той час, коли деякі говорили Ісусові про храм, що він прикрашений дорогоцінним камінням та обітними дарами, він сказав:</p><p><i>6</i>. – Надійдуть дні, коли з усього, що ви бачите, не лишиться камінь на камені, що не був би перевернений.</p><p><i>7</i>. Тоді вони його спитали:</p><p>– Учителю, коли це буде? І який буде знак, що це має настати?</p><p><i>10</i>. Тоді сказав їм:</p><p><i>11</i>. – Повстане народ на народ і царство на царство. Будуть великі землетруси, по різних місцях будуть пошесті й голод, жахливі явища, і з неба великі знаки будуть.</p><p><i>20</i>. Коли ж побачите Єрусалим, оточений військами, знайте, що його спустошення наблизилось. <i>21</i>. Тоді ті, що в Юдеї, нехай тікають у гори, а ті, що будуть у середині міста, нехай вийдуть з нього, ті ж, що будуть на полях, нехай до нього не входять. <i>22</i>. Це бо дні кари, коли все, що написане, збудеться. <i>23</i>. Горе вагітним та тим, що у ті дні грудьми годують. Бо на землі буде нужда велика і гнів проти народу цього. <i>24</i>. Вони поляжуть від вістря меча й підуть у неволю поміж усі народи. Єрусалим топтатимуть погани, поки не скінчиться час поган.</p>
<p>__________
<p><i>Причасний:</i> Чашу спасення прийму і ім’я Господнє призову. <i>(Пс. 115,4). </i>Алилуя, <i>тричі.</i></p>
<p>&nbsp;<hr />
<p><b>Євр. 5, 11 – 6, 8. «Ви повинні б давно вже бути вчителями, ви знову потребуєте, щоб вас хтось учив перших засад Божого вчення»</b>
<p>Навіть якщо ми вже багато років ходимо до Церкви, та чули багато проповідей священиків. Не раз ходили до сповіді, причащалися, знаємо багато з того, що вчить Церква, то все одно щодня бачимо, що мусимо далі вчитися і наближатися до Бога, бо наше пізнання Господа завжди неповне. 
<p>У будь-якій професії за цей час, коли ми належимо до Церкви, ми вже багато чого самі досягнути й навіть інших навчити. Але чомусь про Господа і Його науку ми не так легко і просто можемо комусь розказати. Апостол застерігає нас від того, щоб ми не залишалися, немовби дітлахами, і не очікували, щоб нам хтось допомагав, спроваджував нас.
<p><b>Вчімося бути дорослими, тобто не чекати, що нас хтось навчить, а самим більше пізнавати, і передавати іншим це знання про Бога. Йдімо самі до нашого Спасителя і ведімо інших!</b>
<p>&nbsp;
<p><b>Лк. 21, 5-7. 10-11. 20-24. «Це бо дні кари, коли то все, що написане, здійсниться».</b>
<p>Ми є свідками того, як дуже часто людей захоплюють розповіді про останні часи, припущення, що буде зі світом і людством. Бачимо, що час від часу навіть з’являються різні «пророцтва» про те, коли має настати кінець світу. Така інформація багатьох людей може вводити в непевність і збентеження. Це показує, що кожна людина все-таки має страх перед останніми часами. Та якщо не живе з Богом і за Його словом, то небезпідставно, часто й несвідомо, переймається, чим для неї закінчиться її зустріч із Творцем.
<p>Водночас християнин не лише не має боятися останніх часів – для нього кінець світу є очікуваним часом зустрічі з Богом, – а й мусить щомиті усвідомлювати, що ця хвилина унікальна й неповторна. Адже кожна мить життя відходить у вічність, саме тому вона є остання і єдина.
<p><b>Стараймося кожну мить нашого життя проживати як останню, яка вже залишиться такою, якою ми її проживемо.</b> І якщо проживати кожну мить з Богом, то можливість зустрічі з Ним остаточно не буде лякати нас, а, навпаки, – тішити!
<p>&nbsp;<p><b>Владика Венедикт (Алексійчук)</b>