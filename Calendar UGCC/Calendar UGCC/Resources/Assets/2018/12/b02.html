<p><b><i>Перший антифон воскресний</i></b></p>
<p>Воскликніте Господеві, вся земля, співайте ж імені його, віддайте славу хвалі його.</p>
<p><i>Приспів:</i> Молитвами Богородиці, Спасе, спаси нас.</p>
<p>Скажіте Богові: Як страшні діла твої, у множестві сили Твоєї леститимуть Тобі вороги твої.</p>
<p><i>Приспів:</i> Молитвами Богородиці, Спасе, спаси нас.</p>
<p>Вся земля нехай поклониться Тобі і співає Тобі, нехай же співає імені Твоєму, Всевишній.</p>
<p><i>Приспів:</i> Молитвами Богородиці, Спасе, спаси нас.</p>
<p><i>(Якщо скорочується Літургію, перейди до</i> Єдинородний Сину<i>).</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p><i>Приспів:</i> Молитвами Богородиці, Спасе, спаси нас.</p>
<p><b><i>Другий антифон воскресний</i></b></p>
<p>Боже, ущедри нас і благослови нас, просвіти лице Твоє на нас і помилуй нас.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Щоб пізнали ми на землі путь твою, у всіх народах спасення Твоє.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Нехай ісповідують Тебе люди, Боже, нехай ісповідують Тебе люди всі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Єдинородний Сину</i></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Єдинородний Сину і Слове Божий, безсмертний Ти і зволив Ти спасення нашого ради воплотитися від святої Богородиці і приснодіви Марії, незмінно ставши чоловіком. І розп’ятий був Ти, Христе Боже, смертю смерть подолав. Ти один у Святій Тройці, рівнославимий з Отцем і Святим Духом, спаси нас.</p>
<p><b><i>Третій антифон воскресний</i></b></p>
<p>Прийдіте, возрадуємося Господеві, воскликніть Богу, Спасителеві нашому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Ідім перед лицем його з ісповіданням і псалмами воскликнім йому.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p>Бо Бог – великий Господь і цар великий по всій землі.</p>
<p><i>Приспів:</i> Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Вхідне:</i> Прийдіте, поклонімся і припадім до Христа. Спаси нас, Сину Божий, що воскрес із мертвих, співаємо Тобі: Алилуя.</p>
<p><i>Тропар, глас 2:</i> Коли зійшов Ти до смерти, Життя безсмертне,* тоді ад умертвив Ти блистінням божества.* Коли ж і умерлих із глибин підземних воскресив Ти,* всі сили небесні взивали:* Життєдавче, Христе Боже наш, слава Тобі.</p>
<p>Слава:<i> Кондак, глас 2:</i> Воскрес єси з гробу, всесильний Спасе,* і ад, увидівши чудо, зжахнувся, і мертві востали,* а творіння, бачачи, радується разом з тобою,* і Адам веселиться, і світ, Спасе мій, оспівує Тебе повсякчасно.</p>
<p>І нині:<i> Богородичний, глас 2:</i> В молитвах невсипущу Богородицю* і в заступництвах незамінне уповання* гріб і умертвіння не втримали.* Бо як Матір Життя до життя переставив той,* хто вселився в утробу приснодівственну.</p>
<p><i>Прокімен, глас 2:</i> Кріпость моя і пісня моя – Господь, і став мені спасінням <i>(Пс. 117,14).</i></p>
<p><i>Стих:</i> Караючи покарав мене Господь, та смерті не передав мене <i>(Пс. 117,18).</i></p>
<p>__________
<p><i>Апостол: Еф. 233 зач.</i></p><p><b>Послання Апостола Павла до Ефесян 6, 10-17.</b></p><p><i>10</i>. Браття, кріпіться в Господі та в могутності його сили. <i>11</i>. Одягніться в повну зброю Божу, щоб могли дати відсіч хитрощам диявола. <i>12</i>. Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в небесних просторах. <i>13</i>. Тому візьміть зброю Божу, щоб за лихої години ви могли протистати і, перемігши все, міцно стояти. <i>14</i>.  Стійте, отже, підперезавши правдою бедра ваші, вдягнувшись у броню справедливости <i>15</i>.  і взувши ноги в готовість, щоб проповідувати євангеліє миру. <i>16</i>. Над усе візьміть щит віри, яким зможете згасити всі вогненні стріли лукавого. <i>17</i>.  Візьміть також шолом спасіння і меч духовний, тобто слово Боже.</p>
<p>__________
<p><i>Алилуя, глас 2: </i>Вислухає Тебе Господь у день печалі, захистить Тебе ім’я Бога Якова <i>(Пс. 19,2).</i></p>
<p><i>Стих:</i> Господи, спаси царя і вислухай нас, в який тільки день призовемо <i>(Пс. 19,10).</i></p>
<p>__________
<p><i>Євангеліє: Лк. 71 зач.</i></p><p><b>Євангеліє від Луки 13, 10-17.</b></p><p><i>10</i>. Того часу Ісус навчав в одній з синагог у суботу. <i>11</i>. Була ж там одна жінка, яку тримав дух у недузі вісімнадцять років: вона була скорчена й не могла ніяк випростатись. <i>12</i>. Побачивши її, Ісус покликав її і промовив до неї:</p><p>– Жінко, ти вільна від твоєї недуги.</p><p><i>13</i>. І поклав на неї руки, і вона зараз же випросталась, і почала прославляти Бога. <i>14</i>. Тоді начальник синагоги, обурений, що Ісус оздоровив у суботу, озвався й мовив до народу:</p><p>– Шість день є, коли маєте працювати; тоді приходьте і зціляйтесь, а не в день суботній.</p><p><i>15</i>. Господь у відповідь сказав до нього:</p><p>– Лицеміри! Хіба кожний з вас не відв'язує в суботу свого вола чи осла від ясел і не веде поїти? <i>16</i>. Цю ж жінку, дочку Авраама, яку сатана зв'язав ось вісімнадцять років, не треба було від цього вузла звільнити в день суботній?</p><p><i>17</i>. І як він говорив це, усі противники його засоромились, а ввесь народ радів усім славним вчинкам, які він робив.</p>
<p>__________
<p><i>Причасний, глас 2:</i> Хваліте Господа з небес, хваліте його в вишніх <i>(Пс. 148,1).</i> Алилуя, <i>тричі.</i></p>
<p>&nbsp;<hr />
<p><b>Еф. 6, 10–17. «Кріпіться в Господі та в могутності Його сили»</b>
<p>Щодня ми опиняємось у ситуаціях, коли для нас наша обмеженість стає нам очевидною і явною. Ми є свідками своїх падінь, своїх невдалих рішень, бачимо наскільки ми не спроможні дати собі раду з простими життєвими завданнями.
<p>Часто така безвихідь пригноблює нас, ми розчаровуємось й опускаємо руки. Апостол Павло каже нам, щоб ми в таких ситуаціях кріпились у Господі та в Його могутності. Кожного Бог провадить своїми шляхами. У когось дорога, на перший погляд, проста і рівна, а в когось – вибоїста. Хтось може зберегти цю благодать хрещення через ціле своє життя, а хтось, як розбійник на хресті, останньої миті покаятись. 
<p>Ми не знаємо, чому Бог допускає саме це, а не інакше в нашому житті, однак знаємо точно – ніщо з того, що відбувається, не відбувається даремно, все має Божу логіку, яка нам деколи стає зрозуміла лише пізніше. <b>Тому будьмо витривалі в Господі, а Його план на наше життя є лише один, щоб нас привести до Небесного Царства!</b>
<p>&nbsp;
<p><b>Лк. 13, 10-17. «Побачивши її, Ісус покликав і промовив до неї: “Жінко, ти звільнена від твоєї недуги.”»</b>
<p>Євангеліє зовсім не згадує, чи та жінка просила Ісуса Христа про оздоровлення. Видається, що ні. Також зовсім не згадано, чи вона вірила в те, що Господь зцілить її. Знову видається, що ні. Але бачимо, що Ісус Христос сам виявляє ініціативу, сам, без будь-якої реакції з її боку, зцілює її. Що ж було перед тим? А перед тим вісімнадцять років вона була скорчена. 
<p>Так само в наше життя інколи приходять різні труднощі, проблеми, клопоти. Стараймося вміти бути витривалими. Прийде час – і Бог розв’яже. Деколи ми потребуємо пройти через ті чи інші складні обставини, вони для нас часто є лікувальними, бо кожна важка ситуація перемінює, переображує нас. Уміймо бути витривалими в наших труднощах і випробуваннях. <b>Настане час, і Бог прийде до кожного з нас і зцілить, звільнить від наших недуг і від наших проблем! </b>
<p>&nbsp;<p><b>Владика Венедикт (Алексійчук)</b>