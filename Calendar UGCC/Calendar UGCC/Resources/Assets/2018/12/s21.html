<p><b>Святого преподобного Пaтапія</b></p>
<p><i>Тропар, глac 8:</i> В Тобі, отче, дбайливо зберігся образ, * бо, прийнявши хрест, Ти пішов слідом за Христом * і ділом навчав Ти погорджувати тілом, бо воно проминає, * а дбати про душу – єство безсмертне. * Тим-то з ангелами разом радується, * преподобний Патапіє, дух твій.
<p><i>Кондак, глас 3:</i> Храм твій, святий, як духовний лік люди віднайшли, із поспіхом до нього приходячи, зцілення недугів просять прийняти і розрішення життєвих прогріхів, ти бо для всіх нужденних предстатель явився єси, Патапіє преподобний.
<p>Преподобний Пaтапій був родом з Тив, у Єгипті. Самітницьке життя у пустелі він почав уже замолоду й осягнув таку досконалість, що Бог наділив його ласкою творити чуда. Коли ж зі всіх сторін до нього стали горнутися люди, то він потай покинув свою печеру і пішов до Царгорода, де при Влахернській церкві побудував собі маленьку келію. Господь і тут прославив його чудотворною силою. Святий Пaтапій своїми молитвами повернув зір сліпому, оздоровив чоловіка, що вже вмирав від водянки, прогнав біса з юнака. Помер святий у середині сьомого століття, його поховано у церкві святого Йоана Хрестителя. Житіє преподобного Пaтапія описав преподобний Андрей Критський.</p>
<p>__________<p><b>І. Я. Луцик, "Житія святих, пам'ять яких Українська Греко-Католицька Церква кожного дня впродовж року поминає". Львів, Видавництво «Свічадо», 2013</b> 